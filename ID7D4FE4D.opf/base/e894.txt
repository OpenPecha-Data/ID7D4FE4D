/ /dpal sa skya pa'i yab chos kyi nying khu 'khor lo sdom pa'i dam pa'i chos byung ba'i tshul legs par bshad pa bde mchog chos kun gsal ba'i nyin byed ces bya ba bzhugs so//

rgya gar skad du/ shrI wan tsakra samba ra tsa bhaTTa raka sanggu ru tri kA la dznya siddhi shwadya pra bi dwanpa na kha a ru Na rasmi dwa pa de pra Na mya ra ti tsitti na
a nu grihNantu/ bod skad du/ dpal ldan 'khor lo sdom pa dang rje btsun bla ma dam pa dus gsum mkhyen pa rab tu mkhas shing grub pa'i dbang phyug gang gi zhabs sen dmar ba'i
'od can la ni rtag tu 'dud do dgyes pa'i thugs kyis rjes su 'dzin par shog brtan g.yo kun khyab 'khor 'das bdag po he ru ka /bde stong dbyer med mchog la rol pa'i lhag
pa'i lha/ /de nyid gsum ldan rdo rje 'dzin pa'i skur bstan pa'i/ /kho bo'i 'dren pa skyabs gnas kun 'dus bla ma rgyal/ /gzhan las ches zab rnal 'byor gsang mtha'i lam/ /'phags
pa'i yul dang bod yul gangs khrod 'dir/ /

spel zhing dar bar mdzad pa'i bka' drin can/ /skyes mchog paN grub lo tsA che rnams bsngags/ /khyad par yongs rdzogs bstan pa'i rgyal srid la/ /dbang bsgyur chos kyi rgyal
po sa skya pa/ /bla chen kun dga' snying po yab sras dang / /paN chen khu dbon brgyud par bcas la 'dud/ /thub dbang rgyal tshab skyes chen de dag gi /bzhed srol mdo sngags
bstan 'dzin mchog rnams dang / /lhag par nges don bstan pa'i srog shing che/ /kun mkhyen kun dga' bzang po phyag gi gnas/ /sa skya'i yab chos kun gyi snying po'i bcud/
/'khor lo bde mchog rgyud dang man ngag gi /bstan pa bshad sgrub sgo nas 'dzin pa la/ /'gran bral mus chen sems dpa' che der dad/ /dam pa de nyid slob tshogs dang bcas pa/
/ma rgyud bstan la mkhas pa'i grags dkar gyis/ /deng sang dus kyang phyogs de'i bstan 'dzin rnams/ /bde mchog bdag po kun gyis bstod cing mchod/ /gzhan yang bod yul dbus
kyi dpal

sa skyar/ /snyigs dus bstan pa'i me ro gso ba la/ /gzhan dang mtshungs pa med pa'i mdzad 'phrin can/ /sngags 'chang sprul pa'i sku der phyag bgyi'o/ /de sras grub pa'i khyu
mchog dbang po'i mtshan/ /yab rje sbas pa'i sangs rgyas la sogs pa/ /bka' drin mnyam med rnams la gus btud nas/ /bde mchog dam chos byung tshul 'chad la spro/ /rgyu rgyud
rang sems dri bcas bde ba'i mchog /thabs rgyud dri ma sel byed bde mchog lam/ /'bras rgyud dri bral bde stong zung 'jug mchog /mngon du gyur pa chos 'di'i gnas lugs yin/
/e ma rgya bod skyes chen bgrang yas pa/ /mkha' spyod do rar gshegs pa'i nye lam mchog /dpal ldan 'khor lo bde mchog gsang mtha' yis/ /lam srol 'di la 'jug pa skal ba bzang
/ /bla ma'i drin las chos 'di'i zab mo'i gnad/ /mang po'i don la kho bo'i blo gsal yang / /'dir ni dam chos byung tshul mdo tsam zhig /'chad par 'gyur gyi mkha' 'gros
skabs phye shig /ces mchod par brjod cing bshad par dam bcas nas/ 'dir dpal sa skya pa'i yab chos kyi nying khu 'khor lo sdom pa'i dam pa'i chos byung ba'i tshul legs par
bshad pa bde mchog chos kun gsal ba'i nyin byed ces bya ba 'di 'chad pa la don gnyis te/ spyir rgyud sde sgo drug tu dbye ba'i tshul mdor bsdus bstan pa/ sgo drug po de'i
chos skor byung tshul rgyas par bshad pa'o/ /dang po ni/ rje btsun birWa pa yab sras kyis kyai rdo rje'i rgyud la brten nas rgyud sde bzhir dbye ba mdzad pa dang / rje
'gos kyis ye shes rdo rje kun las btus kyi rgyud la brten nas gsang ba 'dus pa'i skabs su rgyud sde lngar mdzad pa ni rang rang gi rgyud

la brten nas rgyud sde'i rnam gzhag mdzad pa yin pas shin tu legs pa yin la/ de bzhin du 'dir yang rtsa rgyud le'u lnga bcu rtsa gcig pa las/ ji srid mdo bya spyod pa ni/ /rnal
'byor gsang mtha'i dbye ba yis/ /sems can mos pa sna tshogs pa/ /de dang de la dga' ba yin/ /zhes gsungs pa la brten nas mdo sde rtog pa'i rgyud/ bya ba'i rgyud/ spyod
pa'i rgyud/ rnal 'byor gyi rgyud/ gsang ba'i rgyud/ rnal 'byor gsang mtha'i rgyud de rgyud sde sgo drug tu mdzad la/ de yang rtsa ba'i rgyud las/ rgod dang blta ba lag
bcang dang / /gnyis gnyis 'khyud la sogs pa'i bdag /rgyud rnams kun tu ma gsungs te/ /de nyid bsdus pa 'khor sdom pa/ /gsang ba'i rdo rje 'jigs byed las/ /dkyil 'khor rnams
kyi mchog 'di ni/ /ma byung 'byung bar mi 'gyur ro/ /zhes gsungs pas bstan te/ rgod pa dag pa bya rgyud/ blta ba dag pa spyod rgyud/ lag bcang dag pa rnal 'byor gyi rgyud
dang / gnyis gnyis 'khyud pa dag pa bla med gzhan las kyang ma gsungs pa'i don cig 'dir ston pas/ gsang ba'i mtha' zhes bla med spyi las zab par grub la/ de yang rnal
'byor rgyud kyi mtshan gzhi de nyid 'dus pa dang / ma rgyud kyi mtshan gzhi 'khor lo sdom pa ni sangs rgyas mnyam sbyor sogs yin zhing / pha rgyud kyi mtshan gzhi gsang
ba 'dus pa dang / rdo rje 'jigs byed las kyang ma gsungs zhes pa'i don yin la/ de'i dang po rtog pa'i rgyud ni bya rgyud kyi nang tshan las tshogs gtso bor ston pa rnams
so/ /bya ba'i rgyud ni bdag nyid tha mal du gnas nas/ mdun du ras bris la ye shes pa spyan drangs pa la/ dka'

thub dang gtsang sbra sogs kyi sgo nas dngos grub bsgrub pa ste/ legs grub dang dpung bzang la sogs pa'o/ /spyod pa'i rgyud ni bdag nyid kyang lhar bskyed/ mdun du ye shes
pa spyan drangs te bdag la mi bstim pa grogs po lta bu'i sgo nas dngos grub bsgrub pa ste/ rnam snang mngon byang la sogs pa'o/ /rnal 'byor gyi rgyud ni bdag nyid kyang lhar
bskyed/ de la ye shes kyi 'khor lo dgug gzhug byas nas/ phyag rgya bzhi'i rgyas btab ste cho ga zin nas ye shes pa gshegs/ rang dam tshig pa rkyang pa'i nga rgyal du
gnas pa'i sgo nas dngos grub bsgrub pa ste/ de nyid 'dus pa la sogs pa'o/ /rnal 'byor gsang ba'i rgyud las rnal 'byor chen mo ma'i rgyud dang / pha'i rgyud gnyis su yod cing
/ 'di gnyis kyi khyad par la rje 'gos lo tsA bas/ pha rgyud gsang ba 'dus pa sogs ni zab pa dang rgya che ba gnyis ka ston pas brjod bya rgya che ba yin la ma rgyud las
ni pho nya'i lam la brten nas dbang gi mtshon pa'i ye shes skyong ba tsam zhig ston pas brjod bya rgya chung bas na/ pha rgyud khyad par du 'phags zhes bzhed kyang / 'dir
ni pha rgyud las ma rgyud zab cing / zab khyad la bla ma gong ma mang pos/ /brjod byed tshig gi khyad par/ brjod bya don gyi khyad par sogs rnam grangs mang du gsungs
kyang / zab khyad dngos ni/ rim pa gnyis kyi nang nas bskyed rim dngos bstan brjod bya'i gtso bor byas nas ston pa dang / rdzogs rim dngos bstan brjod bya'i gtso bor byas
nas ston pa gnyis la 'jog par slob dpon nag po spyod pa bas gsungs par bshad do/ /de lta bu'i pha rgyud la yang / 'dod chags zhe sdang gti mug gi /rgyud kyang rnam pa gsum
du 'gyur/ /zhes pa

ltar/ 'dod chags lam du byed pa gsang ba 'dus pa'i skor/ zhe sdang lam du byed pa gshin rje gshed kyi skor/ gti mug lam du byed pa rnam snang sgyu dra'i skor dang gsum du yod
do/ /ma rgyud la ni/ rgyud sde sgo drug tu yod par bshad pa'i/ dang po he ru ka'i rigs kyi rgyud ni/ kyai rdor gyi rgyud rnams dang / sangs rgyas thod pa dang / ma hA
mA ya la sogs pa rnams yin la/ rgyud sde bzhir 'byed pa'i tshe gsang mtha'i rgyud rnams kyang 'di'i khongs su gtogs so/ gnyis pa rnam snang gi rigs kyi rgyud ni/ mi g.yo
bla med kyi rgyud dang / rdo rje gdan bzhi'i rgyud dang / de'i bshad rgyud mantra aM sa ste thams cad gsang ba'i rgyud rnams so/ /gsum pa rin 'byung gi rigs kyi rgyud ni/
rdo rje bdud rtsi'i rgyud de/ 'di la phreng bar/ rdo rje bdud rtsi rtsa ba'i dkyil 'khor dngos su bshad cing / rdo rje bdud rtsi 'khyil ba/ rdo rje bdud rtsi khro bo ste
gsum du yod par rgyud las gsungs so/ /

bzhi pa 'od dpag med kyi rigs kyi rgyud ni ku ru kulle'i rtog pa dang / rigs kyi 'jig rten mgon po lnga bcu pa rnams so/ /lnga pa don yod grub pa'i rigs kyi rgyud la/ mgon
po mngon 'byung dang / sgrol ma bla med kyi rgyud dang / phur pa rtsa dum dang gsum las/ dang po la paNDi ta sa manta shri'i sgrub dkyil dang / dbang bka' rong pa las brgyud
pa yod par bshad do/ /gnyis pa la nyi ma sbas pas sgrol ma lha nyi shu rtsa gcig so so'i sgrub thabs dang / spyi'i sgrub thabs/ nyi shu rtsa gcig lus la bkod pa lus dkyil
gyi sgrub thabs/ lha bcu gnyis ma'i sgrub thabs/ sbyin sreg gi cho ga rnams yod par gsungs so/ /drug pa rdo rje bdud rtsi'i rigs kyi rgyud ni/ ji bzhin mnyes pa nam
mkha' dang mnyam pa'i rgyud la sogs pa'o/ /rnal 'byor gsang mtha'i rgyud ni/ rtsa rgyud rgyas pa nam mkha' dang mnyam pa le'u 'bum pa dang / 'bring po sho lo ka 'bum pa/
rtsa rgyud bsdus pa le'u lnga bcu rtsa gcig pa dang / de dag gi bshad rgyud he ru ka mngon 'byung / rdo rje mkha' 'gro/ rnal 'byor ma kun spyod sambu Ti/ nges brjod bla ma
rnams yin la/ 'khor lo bde mchog gsang mtha' ba'i skabs 'dir bshad rgyud lnga po der nges pa yin no/ /slob dpon skar rgyal zla ba'i 'grel par/ 'byung dang mkha' 'gro kun
spyod dang / /kha sbyor rgyud dang bla ma ste/ /bshad rgyud rnam pa lngar 'dod do/ /ces gsungs pa dang / rgyu mtshan gzhan yang 'di'i lugs kyi nyams len gyi gtso bo bsdu
na/ smin byed kyi dbang dang / grol byed kyi lam rim pa gnyis las/ smin byed kyi dbang ni rtsa rgyud las cung zad bshad cing / gsang mtha' ba'i lugs kyi thun mong ma yin
pa'i dkyil 'khor gyi cho ga ni he ru ka mngon 'byung gis ston/ grol byed bskyed pa'i rim pa ni rtsa rgyud las/ ba glang lhas kyi steng lding dang / /lhag ma skom byed rtsa
gnas so/ /zhes pas 'byung ba lugs ldog gi mngon rtogs bstan/ yang na rus sbal dag gi so/ /zhes pas 'byung ba lugs 'byung gi mngon rtogs bstan cing / 'di gnyis kyi ming
gi rnam grangs gzhan yang / a bhi dha las/ mngal skyes kyi mngon par rtogs pa dang / sgong skyes kyi mngon par rtogs pa zhes gsungs la/ de gnyis kyi khyad par yang / mngal
skyes glu yi sbyor ba yis/ /sgra dang sgra min rnam par brtag /sgong

skyes glu ni med pa dang / /sgra dang sgra min spangs pa'o/ /zhes gsungs pa ltar yin la/ de la rtsa rgyud dang rdo rje mkha' 'gro rtsa bshad du sbrel ba la brten nas/ mngal
skyes kyi mngon par rtogs pa ston/ rtsa rgyud dang rnal 'byor ma kun spyod rtsa bshad du sbrel ba la brten nas sgong skyes kyi mngon par rtogs pa ston/ rtsa ba'i rgyud du
bcom ldan 'das kyi mtshan tsam dang / 'khor gyi lha rnams kyi ming tsam las zhal phyag la sogs pa gsal bar ma gsungs pas/ de nyid a bhi dha na nas gsal bar bstan/ bskyed
rim gyi lam gyi yan lag sngags kyi bzlas pa dang / grogs dam tshig dang sdom pa bskyangs pa dang / rigs ldan ma mchod pa dang / sbyin sreg gi cho ga dang / las tshogs rab
'byams rnams ni rtsa ba'i rgyud nyid du bstan/ bskyed rim mngal sgong gnyis char gyi lus dkyil rnams dang / rdzogs pa'i rim pa phyag rgya bzhi'i nang nas chos kyi phyag
rgya gtum mo 'khor lo bzhi'i rnal 'byor de kha sbyor gyis bstan to/ /phyag rgya bzhi la/ las kyi phyag rgya rdo rje rigs kyi g.yung mo la sogs pa ni rtsa rgyud las dngos
su bstan/ dam rgya dang por las rgya la brten nas skyes pa'i bde ba phyis rang 'od kyi rig ma la brten nas skyong bar byed pa ni cung zad tsam bshad/ chos rgya rtsa rgyud
las dngos su ma gsungs kyang / drag po'i sbyin sreg dang / chos 'byung gi nang du A li kA li bkod pa las sngags btu ba de nyid sambu Tir nges don du bshad pa des bstan/
phyag rgya chen po ni/ de la brten nas mtshon bya don gyi ye shes skyes pa'o/ /rgyu mtshan des na gsang mtha'

ba'i lugs kyi smin grol yan lag dang bcas pa ma tshang ba med par yongs su rdzogs pa zhig rtsa rgyud nyung ngu le'u lnga bcu rtsa gcig pa dang / bshad ma thag pa'i bshad rgyud
lnga yod/ de dag rtsa bshad du sdebs pas thon cing / bshad rgyud lnga po de la gzhan mi dgos pas na lngar nges pa yin la/ yang thams cad mkhyen pa bu ston rin po ches
gong du drangs pa'i slob dpon mi thub zla ba'i lung de'i don la/ 'byung dang zhes pas sdom 'byung dang / he ru ka mngon 'byung / phag mo mngon 'byung dang gsum zin/ mkha'
'gro zhes pas/ rdo rje mkha' 'gro dang / mkha' 'gro rgya mtsho gnyis/ kha sbyor zhes pas/ sambu Ti dang rnal 'byor ma bzhi'i kha sbyor bstan pas bshad rgyud dgur yod gsungs
so/ /de ni lung de tshad mar bzhed na slob dpon de'i grangs kyang ma dgongs par song ste/ bshad rgyud dgur yod pa lung de'i tshig gong ma rnams kyis bstan nas/ slar
bshad rgyud rnams lngar 'dod do/ /zhes bshad pa'i phyir ro/ /tshad mar mi mdzad na khyed rang gis rang dgar bshad rgyud dgur bzhed par song bas/ lung des tshig 'di'i don
'di zin zhes lung don bshad pa la don med de/ lung de tshad mar mi bzhed pa'i phyir ro zhes bla ma gong ma'i gsung las 'byung ngo // ! //spyi don gnyis pa sgo drug po de'i
chos skor byung tshul rgyas par bshad pa la/ ston pa sangs rgyas ji ltar byon pa'i tshul/ byon nas ston pas dam chos ji ltar gsungs pa'i tshul dang gnyis/ dang po la yang
sangs rgyas gang la 'byon pa'i bskal pa'i rnam gzhag spyir bskal pa gang la sangs rgyas gang 'byon pa'i tshul/ bye

brag tu bskal pa bzang po'i sangs rgyas byon pa'i tshul/ khyad par mi mjed 'jig rten du ston pa nyid ji ltar byon pa'i tshul dang bzhi las/ dang po ni mngon pa mdzod las/ bskal
pa rnam pa mang bshad pa/ /'jig pa'i bskal pa dmyal ba yis/ /srid pa med nas snod zad pa/ /chags pa dang po rlung nas ni/ /dmyal ba'i srid pa'i bar du'o/ /bar gyi bskal
pa dpag med nas/ /tshe lo bcu pa'i bar du'o/ /de nas yar skye mar 'grib pa'i/ /bskal pa gzhan ni bco brgyad dang / /yar skye ba ni gcig yin te/ /de dag tshe ni brgyad
khri'i bar/ /de ltar 'jig rten chags pa 'di/ /bar gyi bskal pa nyi shu gnas/ /chags pa dang ni 'jig pa dang / /zhig nas 'dug pa dag mnyam mo/ /de dag brgyad cu la bskal
chen/ /zhes pa ltar dang / 'jig tshul yang / me yis bdun no chu yis gcig /de ltar chu bdun thal nas kyang / /me yis bdun no de nas ni/ /mjug tu rlung gis 'jig pa yin/ /zhes
gsungs pa ltar 'jig chags kyi bskal pa drug cu rtsa bzhi zo chun gyi rgyud ltar 'khor ba mtha' med du 'khor ba'i tshul gsungs pa dang / de dag brgyad cu la bskal chen/
/de grangs med gsum la sangs rgyas/ /'byung ngo mar ni 'grib pa yis/ /brgya yi bar la de dag 'byung / /rang sangs rgyas rnams gnyis ka la/ /bse ru bskal pa brgya yi rgyus/
/'khor los bsgyur rgyal 'byung ba ni/ /stong phrag brgyad cu las mi mchi/ /gser dngul zangs lcags 'khor lo can/ /de dag gling bzhi gling gnyis dang / /gsum dang bzhi la
mas rim bzhin/ /lhan cig gnyis min sangs rgyas

bzhin/ /phas bsu rang 'gro g.yul bsham dang / /mtshon brtsams pas rgyal gnod pa med/ /thub mtshan yul na gnas pa dang / /gsal la rdzogs pas 'phags pa yin/ /zhes bshad pa ltar
dang / 'jig rten chags gnas 'jig gsum sogs bskal pa'i rnam gzhag rgyas par kho bos gsung ngag chos 'byung chen mor bshad zin pas der blta'o/ /gnyis pa bskal pa gang la
byon pa'i tshul ni/ spyir yang dag par rdzogs pa'i sangs rgyas kyi gsung rab dag las/ bskal pa gang la sangs rgyas gang byon tshul mtha' yas pa zhig gsungs pa yin yang /
mdo sde skal bzang las gsungs pa ltar/ bskal pa la sgron ma'i bskal pa dang / mun pa'i bskal pa gnyis las/ dang po ni sangs rgyas byon pa'i bskal pa dang / phyi ma ni sangs
rgyas mi byon pa'i bskal pa yin la/ de yang sgron bskal bskal pa bzang po la sangs rgyas stong dang lnga 'byung / de nas mun bskal drug cu re lnga 'byung / de nas sgron
bskal grags pa chen mo'i snyan pa chen po la sangs rgyas khri 'byung / de nas mun bskal brgyad cu 'byung / de nas sgron bskal dpe skar ma lta bu la sangs rgyas brgyad
khri 'byung / de nas mun bskal sum brgya 'byung / de nas sgron bskal yon tan bkod pa la sangs rgyas brgyad khri bzhi stong 'byung bar gsungs pa yin no/ /gsum pa bye brag
tu bskal pa bzang po'i sangs rgyas 'byon pa'i tshul ni/ snying rje padma dkar po'i rjes su 'brangs nas stong dang lnga 'byon pa'i lugs dang / gsang ba bsam gyis mi khyab
pa la sogs pa'i

rjes su 'brangs te sangs rgyas stong 'byon pa'i lugs dang gnyis tsam yod pa las/ dang po ni sngon byung ba 'das pa'i dus na 'jig rten gyi khams 'dir bskal pa chen po 'jig rten
pa zhes bya ba la gling bzhi pa 'di nyid du 'khor los bsgyur ba'i rgyal po rtsibs kyi mu khyud ces bya ba byung ngo / /de la sras rgyal bu mig mi 'dzum pa sogs stong
dang / rgyal phran brgyad khri bzhi stong dang bcas pa/ de'i mdun na 'don gyi gtso bo bram ze rgya mtsho'i rdul zhes bya ba sras brgyad cu dang / slob ma bram ze stong dang
bcas pa zhig yod pa de'i sras bram ze rgya mtsho'i snying po zhes bya ba sangs rgyas pa'i mtshan rin chen snying po zhes par gyur/ de nas 'khor los bsgyur ba'i rgyal po
rtsibs kyi mu khyud kyi zla ba gsum sangs rgyas de la bsnyen bkur byas shing / de nas de'i sras stong po de dag gis zla ba gsum gsum bsnyen bkur byas te lo nyis brgya dang
zla ba gsum 'das pa na/ sangs rgyas de'i yab bram ze rgya mtsho'i rdul gyis lo bdun bsnyen bkur byas chos mnyan cing rmi lam brtags pas/ rgyal po rtsibs kyi mu khyud
de stag la sogs pa'i gcan gzan gdug pa can srog chags kyis bsad par gyur pa dang / blon po kha cig shing rta bde ba la bzhon nas lam gol par 'gro ba rmis/ tshul de sangs
rgyas la zhus pas/ rgyal po rgyal rigs la chags shing mi dge ba spyad pas phyi ma ngan song du skye ba dang / blon po de dag nyan rang du 'gyur bar lung bstan/ gzhan mang
po sangs rgyas par lung bstan pa na/ bram ze rgya mtsho'i rdul gyis rgyal po la/ rgyal po chen po mir gyur pa yang rnyed dka'/ sangs rgyas

'jig rten du 'byung ba'ang rnyed par dka'/ dam pa'i chos nyan pa'ang rnyed par dka' yi bla med byang chub tu thugs skyed cig ces bskul bas/ kho bo bla na med pa'i byang chub
tu 'tshang rgya bar mi 'dod do zhes rgyu mtshan dang bcas gsungs te rgyal po sems bskyed du ma 'dod pa la/ slar yang bram zes yang yang bskul bas/ sangs rgyas pa'i zhing
bzang po byung na sems bskyed do zhes khas blangs/ de nas sangs rgyas des ting nge 'dzin la snyoms par zhugs nas sangs rgyas kyi zhing gi bkod pa bsam gyis mi khyab pa
bstan te/ gang bzang ba rgyal por 'dam du bcug pas/ rgyal po'ang dad de rang gi sangs rgyas kyi zhing bzang ba'i phyir khab tu bzhugs nas skye bo'i 'grul bcad de sems par
byed do/ /rgyal bu stong yang de bzhin du byed do/ /de'i bar la bram ze rgya mtsho'i rdul gyis srog chags mang po dge ba chen po la bkod do/ /de ltar lo bdun 'das pa dang
/ rgyal po sras bcas lhas bskul te/ sangs rgyas kyi spyan sngar rang rang gi sangs rgyas kyi zhing du sems bskyed pas/ yab rgyal po bde ba can gyi zhing du sangs rgyas
tshe dpag med du lung bstan/ sras kyi thu bo mig mi 'dzum sangs rgyas 'od zer kun nas 'phags pa dpal brtsegs kyi rgyal po/ bu gnyis pa mthu chen thob sangs rgyas rab tu brtan
pa yon tan nor bu brtsegs pa'i rgyal po/ gsum pa 'jam dpal te sangs rgyas kun tu gzigs/ bzhi pa kun tu bzang po/ lnga pa padma dam pa/ drug pa dbang bsgyur dbang phyug
rgyal po/ bdun pa snang ba rdul bral spos mthong

dbang phyug rgyal po/ brgyad pa ye shes rdo rje rnal 'byor 'gyings pa'i dbang phyug rnams su lung bstan/ de nas bar skabs 'dir srog chags khri sangs rgyas su lung bstan to/
/de nas sras dgu pa sangs rgyas mi 'khrugs pa/ bcu pa gser gyi me tog bcu gcig pa rgyal ba'i zla ba dang / de bzhin du rgyal bu gzhan rnams kyang sangs rgyas re re lung
bstan/ de nas rgyal phran brgyad khri bzhi stong / srog chags dung phyur phrag dgu dang bye ba phrag gnyis/ rgya mtsho'i rdul gyi sras brgyad cu/ slob ma stong phrag gcig
bram ze bye ba phrag gsum rnams lung bstan pas/ rnam par gzigs dang / gtsug tor can dang / thams cad skyob kyi bar du gyur to/ /de nas bram ze rig byed klog pa stong gi
dang po lung bstan/ de nas rig byed klog pa stong gi gnyis pa karma skyong ni/ bskal pa bzang po'i sangs rgyas dang po 'khor ba 'jig gsum pa ti bu ru ni bskal bzang gi sangs
rgyas gser thub/ bzhi pa kun gyis bsrung ni sangs rgyas 'od srung / lnga pa dri med 'od ni byams pa/ de bzhin du lhag ma rnams kyang lung bstan nas/ de nas bram ze rgya
mtsho'i rdul gyis rig byed klog pa stong gi tha ma de la/ zhing bzung sems skyed cig gsungs pas/ cung zad bsam long yod do zer nas/ de nas bram ze rgya mtsho'i rdul gyi
bsnyen bkur ba lngas/ zhing bzung sems bskyed pas bskal pa bzang po'i sangs rgyas su lung bstan to/ /de nas rig byed klog pa stong gi tha ma des sangs rgyas rin chen snying
po la/ bskal pa bzang po de

la thub pa nyi ma du mchi bar 'gyur zhus pas/ thub pa stong dang bzhi 'byung bar 'gyur ro gsungs pa dang / de yis gsol pa/ thub pa stong dang bzhi po de dag gi sku tshe'i tshad
gdul bya la sogs pa ji tsam pa de tsam du bdag gyur cig ces smon lam btab pas/ legs so gnang ste sangs rgyas gsal mdzad ces par lung bstan to/ /de nas bram ze rgya mtsho'i
rdul gyi dgongs pas/ rgyal po chen po la sogs pa srog chags mang po sems bskyed cing / sangs rgyas kyi zhing dag pa yang bzung zin gyi da ni bdag gis sems bskyed par
bya yis snyam du dgongs te/ zhing ma dag pa mi mjed kyi zhing / sems can ma rungs pa mi dge ba bcu tshang bar spyod pa/ mtshams med lnga byed pa shin tu 'dul dka' ba rnams
la thugs rjes lhag par gzigs nas smon lam lnga brgya btab ste bden pa'i stobs brjod pas/ sangs rgyas rin chen snying pos legs so gnang ste/ byang chub sems dpa' rnams
kyi brtson 'grus brtsams pa ni bzhi ste/ sangs rgyas kyi zhing ma dag par smon pa dang zhes sogs dang / khyod ni padma dkar po lta bu'i byang chub sems dpa'o/ /gzhan ni
me tog lta bu'i byang chub sems dpa' 'o/ /zhes bya ba la sogs bsngags pa bsam gyis mi khyab pa brjod nas/ bskal pa bzang po'i sangs rgyas shAkya thub pa lung bstan/ phyogs
bcu'i sangs rgyas thams cad kyi skyes bskur/ lha dang mi'i skye dgu thams cad kyis mchod do/ /de nas sangs rgyas rin chen snying po yang mya ngan las 'da' ba'i tshul bstan/
bram

ze rgya mtsho'i rdul yang rab tu byung / lo nyis khri'i bar du tshangs par spyod pa byas so/ /de ltar snying rje padma dkar po nas 'byung ba'i rjes su 'brangs na bskal pa bzang
po 'di la sangs rgyas stong dang lnga 'byung ba yin no/ /gnyis pa gsang ba bsam gyis mi khyab pa'i mdo'i rjes su 'brangs te stong 'byon pa'i tshul ni sngon byung ba
'das pa'i dus na bskal pa mdzes par snang ba la/ 'jig rten gyi khams rnam par rgyal ba zhes bya bar sangs rgyas ston mtha' yas rin chen sna tshogs bkod pa'i rgyal po zhes
pa byung / de'i tshe pho brang rnam par dag pa can du 'khor los bsgyur ba'i rgyal po yul 'khor bsrung zhes bya ba btsun mo bdun 'bum dang / sras stong yod pa zhig byung
ba des sangs rgyas dge slong gi dge 'dun dang bcas pa la lo bye bar bsnyen bkur te/ dge slong re re la yang g.yog gsum gsum phul zhing / rgyal bu de dag sangs rgyas 'byung
ba brgya lam rnyed par 'gyur/ /mir skye ba yang shin tu dka' bas rnyed/ /grogs po gang dag dad dang chos nyan pa/ /'di 'dra bskal pa brgyar yang rnyed par dka'/ /zhes pa
la sogs pa'i tshigs bcad 'don du bcug ste/ tsandan sbrul gyi snying po'i khang pa brtsegs pa'i nang du rgyal po sras dang btsun mor bcas pa bzhugs pa'i ring nas nam mkha'
la byon te sangs rgyas kyi spyan sngar 'khod pa dang / bcom ldan 'das kyis/ rgyal po chen po dad pa 'di yongs su ma nyams na khyad par du 'gro bar 'gyur ba'o/ /zhes pa
la sogs pa'i chos bstan pa nyan nas rang gi khyim du phyin pa dang /

zla ba nya ba la babs pa'i tshe/ btsun mo ma smad pa'i pang par khye'u chos sems dang / dpe med ma'i pang bar chos kyi blo gros gnyis brdzus te byung ngo / /de gnyis dang bcas
te sangs rgyas la chos nyan pa'i tshe/ rgyal po'i thugs la rgyal bu 'di dag thams cad byang chub tu zhugs pa sha stag yin na gang thog mar sangs rgyas brtag pa bya snyam
du sems te/ gzhon nu thams cad kyi ming bris nas bum par bcug zhag bdun mchod pa byas te btsun mo'i 'khor dang sras stong dang gzhon nu gnyis dang bcas pa'i mdun du/
nang mi'i bum pa'i nang nas ming rnams phyung bas/ thog mar gzhon nu rnam par dga' ba'i blo gros kyi ming byung ba na/ sa g.yos shing rol mo'i sgra byung ste/ de ni 'khor
ba 'jig go /de nas rnam par rgyal ba'i sde gser thub bo/ /dbang po zhi ba 'od srung / don thams cad grub pa shAkya thub pa/ ska rags can byams pa/ de bzhin du rim bzhin
byung ste stong gi nang nas tha ma blo mtha' yas kyi ming byung ba dang / blo mtha' yas la gzhan rnams kyis bdag cag gis sems can thams cad smin par byas/ sangs rgyas kyis
mdzad pa byas pa'i 'og tu khyod kyis ci byar yod ces smras pa dang / des/ sangs rgyas chos rnams 'di dag nam mkha' mtshungs shing 'dra/ /bdag gi yid la sems can zad pa
med snyam bgyid/ /tshul khrims kyis ni bdag gi smon lam 'di dag 'gyur/ /bdag gi smon lam ci 'dra thams cad 'dir gson cig /khyod kyi tshe chad ci tsam pa dag sdom pa dang
/ /tshogs kyi rgya mtsho'i ji snyed de dag kun

sdom pa/ /thams cad sdom pa de snyed bdag gi tsher 'gyur te/ /bdag gi dge slong tshogs kyang de kun ma lus snyed/ /ces sogs smras so/ /de ni sangs rgyas stong gi tha ma mos
pa zhes pa ste/ de yang sangs rgyas dgu brgya dgu bcu go dgu po de dag gi tshe tshad dang / nyan thos kyi dge 'dun sogs ji snyed pa de snyed du bdag nyid la 'gyur bar smon
cing mos pas na de skad du brjod do/ /de nas rgyal bu stong gis sngar gyi brdzus skyes kyi khye'u chos sems dang / chos kyi blo gros gnyis la/ khyed gnyis smon lam ji
ltar 'debs dris pas/ chos sems kyis nga khyed thams cad kyi lag na rdo rjer gyur te/ nang na spyod cing de bzhin gshegs pa'i gsang ba thams cad las phyi rol tu ma gyur la/
phyi nang gi chos thams cad nyan mos rtogs par smon lam btab ste/ de ni phyag na rdo rje ste sangs rgyas thams cad kyi bka' sdud pa po de yin zhing / ma 'ongs pa na bskal
pa rnam par sbyong ba la/ 'jig rten gyi khams kun nas yongs su dag par sangs rgyas rdo rje rnal 'byor rnon po zhes par 'gyur bar lung bstan to/ /chos kyi blo gros kyis/
sangs rgyas de thams cad la chos kyi 'khor lo bskor bar bskul bar gsol ba 'debs pa por smon lam btab ste/ de ni tshangs pa gtsug phud can no/ /yab rgyal po yul 'khor bsrung
ni sangs rgyas mar me mdzad yin no/ /des na gsang ba bsam gyis mi khyab pa'i mdo'i rjes su 'brangs na bskal pa bzang po 'di la sangs rgyas stong 'byung ba yin la/ 'o
na ci'i phyir bskal pa bzang po zhes brjod ce

na/ 'jig rten 'di chags pa'i tshe chu'i dkyil 'khor gyi nang nas gser gyi padmo stong byung ba la lha rnams kyis brtags pas sangs rgyas stong 'byung ba'i ltas su shes te/ kye
ma bskal pa 'di ni bzang po'o zhes brjod pas bskal pa bzang po zhes grags par bshad do/ /bzhi pa khyad par du mi mjed 'jig rten gyi khams 'dir ston pa nyid ji ltar byon
pa'i tshul la theg pa thun mong ba'i ston pa ji ltar byon pa'i tshul dang / thun mong ma yin pa'i ston pa he ru ka ji ltar byon pa'i tshul gnyis las/ dang po ni/ ston pa
'di gang du byon pa'i zhing ni mi mjed kyi khams yin la mi mjed ces pa yang bzod pa dang don gcig ste/ nyon mongs pa dug gsum gyis mi 'phrog cing bzod pa ste sems bsran
thub pas na mi mjed ces bya ste/ snying rje pad dkar las/ ci'i phyir 'jig rten gyi khams de ni mi mjed ces bya zhe na/ sems can de dag 'dod chags la mi mjed pa dang / zhe
sdang la mi mjed pa dang / gti mug la mi mjed pa dang / nyon mongs pa'i 'ching ba rnams la mi mjed pas de'i phyir 'jig rten gyi khams de ni mi mjed ces bya'o/ /zhes gsungs
pas so/ /de lta bu'i zhing khams 'dir ston pa thub pa'i dbang po ji ltar byon pa'i tshul la/ klu sgrub kyi mchod rten brgyad kyi bstod par/ dang po byang chub mchog tu
thugs bskyed de/ /bskal pa grangs med gsum du tshogs bsags shing / /bar du gcod pa'i bar chad bzhi 'joms mdzad pa/ /bcom ldan seng ge de la phyag 'tshal lo/ /zhes gsungs
pa

ltar/ dang po byang chub kyi mchog tu thugs bskyed tshul/ bar du tshogs gnyis ji ltar bsags pa'i tshul/ mthar mngon par sangs rgyas pa'i tshul dang gsum las/ dang po ni/ 'di
dag la theg pa che chung gi bshad tshul mi 'dra ba mang na yang / 'dir theg pa chen po'i lugs ltar bshad na/ mdo sde drin lan bsab pa las/ ston pa 'di rigs la gnas kyang
las kyi nus pas/ lcags bsregs kyi sa gzhi la me'i shing rta 'dren pa'i gyad du 'khrungs pa'i tshe/ zla bo stobs chung bas/ dmyal ba'i srung ma a bang bya bas yang yang
bsnun pas shin tu brtse ba skyes te/ de'i rkyen gyis byang chub tu sems bskyed cing / 'di la snying rje'i sems cung zad skyed cig ces smras pas/ de nyid rab tu khros nas
mdung rtse gsum pa bsnun pas tshe'i dus byas/ me'i shing rta'i dmyal ba las thar te/ bskal pa brgyad kyi sdig pa byang bar gyur to zhes 'byung la/ phung po gsum pa las/ ston
pa 'di tshong dpon gyi bu mngon dgar gyur pa na/ de bzhin gshegs pa mdzes phyin gyi drung du dang por thugs bskyed par bshad cing / bskal bzang du/ nga ni sngon tshe
dman par gyur pa'i tshe/ /de bzhin gshegs pa shAkya thub de la/ /'jam gang zhig gi dbul ba byas nas kyang / /dang por byang chub tu ni thugs bskyed do/ /zhes gsungs/ yang
snying rje padma dkar po las/ gong du bshad pa ltar bskal pa chen po 'dzin pa zhes pa la/ 'khor los bsgyur ba'i rgyal po rtsibs kyi mu khyud kyi mdun na 'don gyi gtso bo
bram ze rgya mtsho'i rdul du

gyur pa'i tshe/ zhing khams 'dir 'gro ba'i don mdzad par smon lam btab te thugs kyang bskyed par bshad do/ /yang ston pa 'di rdza mkhan gyi khye'u snang byed du gyur pa na/
de bzhin gshegs pa shAkya thub pa chen po la/ kham sa'i bum pa gcig mgron bu lnga/ mchil lham zung gcig gdugs gcig rnams phul te/ de bzhin gshegs pa khyod sku ci 'dra dang
/ /'khor dang sku tshe'i tshad dang zhing khams dang / /de bzhin mtshan mchog bzang po ci 'dra ba/ /de 'dra kho nar bdag kyang 'gyur bar shog /ces smon lam btab ste sems
bskyed cing shAkya thub pa zhes pa'i mtshan can du gyur pa yang smon lam de'i stobs las byung ba yin par bshad do/ /gnyis pa bar du tshogs gnyis ji ltar bsags pa'i tshul
la/ bsag bya'i tshogs ngos bzung ba/ ji tsam bsog pa'i dus/ ji ltar bsog pa'i tshul dang gsum las/ dang po ni/ mdo sde rgyan las/ byang chub sems dpa' rnams kyi tshogs/
/bsod nams ye shes mtshungs pa med/ /gcig gis 'khor bar mngon mtho byed/ /gzhan gyis nyon mongs med par 'khor/ /zhes gsungs pas/ mngon mtho dang nges legs kyi rgyur gyur
pa'i zag bcas kyi dge ba dang zag med kyi dge bas bsdus pa'i las rnams la tshogs zhes bya la/ tshogs zhes pa'i nges tshig kyang / rgyun du bsgom pa thob nas ni/ /dge ba
yang dang yang du bsgrub/ /ces gsungs pa ltar/ saM skr-i ta'i skad du sam bha ra zhes 'byung / de bod skad du tshogs yin zhing / de yang sa ta na

rgyun du/ bha na bsgom pa/ ra ti ni yang yang ste/ rgyun mi 'chad par yang yang bsgoms pas thob pas na tshogs zhes bya'o/ /de la phye na/ mtshan 'dzin gcod pas shes rab dang
/ dge rtsa sdud pas thabs te thabs shes gnyis su dbye ba dang / theg chen gyi lam thams cad phyin drug gis bsdus pas pha rol tu phyin pa drug tu dbye ba dang / sa bcu po
re re rgyu'i pha rol tu phyin pa bcu la rim pa bzhin gtso bor spyod pas phar phyin bcu'am sa mtshan nyid pa bcu dang / dad pa'i sa dang / mos pas spyod pa'i sa ste sa btags
pa tshogs sbyor gnyis rnams su dbye ba dang / mdo sde rgyan las/ sbyin mtshungs de ston legs 'jug dang / /bdag nyid rjes su 'jug rnams kyis/ /snyan par smras dang don
spyod dang / /don mthun nyid du 'dod pa yin/ /zhes pa ltar sbyin pa'i phar phyin dang mtshungs pa'i sbyin pa dang / gzhan la phar phyin drug ston pa'i snyan par smra ba
dang / gzhan dag phyin drug nyams su len du 'jug pas don spyod pa dang / rang nyid kyang phyin drug la 'jug pa don mthun pa ste bsdu ba'i dngos po bzhir dbye ba dang / byang
sa las/ byang chub sems dpa'i spyod pa 'di bzhis ni byang chub sems dpa'i spyod pa thams cad bsdus par rig par bya'o/ /zhes gsungs pa'i spyod pa bzhi ni/ mdo sde rgyan
las/ lus can theg pa chen po dang / /theg pa dman la mos pa dang / /gnyis ka 'dun par bya ba dang / /gdul bya'i phyir na bstan rnams kyi/ /spyod pa bzhi po mdo bzhin du/
/rjes su 'brangs nas bshad pa yin/ /

zhes pa ltar te/ theg chen la mos pa rnams kyi phyir pha rol tu phyin pa'i spyod pa/ theg dman la mos pa rnams kyi phyir byang chub phyogs mthun gyi spyod pa/ gnyis ka 'dun
par bya ba'i phyir mngon shes kyi spyod pa/ theg pa gsum ka'i gdul bya smin pa'i phyir sems can yongs su smin pa'i spyod pa dang spyod pa bzhir dbye ba dang / slob dpon
shanti pas mdzad pa'i nyi khri'i 'grel pa dag ldan las/ sems bskyed bsam sbyor lhag bsam dang / /pha rol phyin drug tshad med dag /mngon par shes dang bsdu dngos bzhi/ /byang
chub phyogs mthun zhi gnas sogs/ /gzungs sogs chos kyi mdo bshad dang / /bgrod cig thabs la mkhas pa'o/ /zhes gsungs pa ltar/ sems bskyed dang / bsam pa/ sbyor ba/ lhag
pa'i bsam pa/ phar phyin drug tshad med bzhi/ mngon shes lnga/ bsdu dngos bzhi/ so so yang dag rig pa bzhi/ chos la ston gyi gang zag la mi ston/ don la ston gyi tshig
la mi ston/ nges don la ston gyi drang don la mi ston/ ye shes la ston gyi rnam shes la mi ston pa ste ston pa bzhi dang / tshogs gnyis dang / byang phyogs so bdun dang
/ zhi lhag gnyis dang / gzungs spobs gnyis dang / chos kyi sdom bzhi dang / bgrod pa gcig pa dang / thabs la mkhas pa ste brgyad cu pos theg chen gyi lam thams cad bsdus
pas mi zad pa brgyad cur dbye ba dang / mngon rtogs rgyan las/ de yang sa gser zla ba me/ /gter dang rin chen 'byung gnas mtsho/ /rdo rje ri sman bshes gnyen

dang / /yid bzhin nor bu nyi ma glu/ /rgyal po mdzod dang lam po che/ /bzhon pa bkod ma'i chu dang ni/ /sgra snyan chu bo sprin rnams kyi/ /rnam pa nyi shu rtsa gnyis so/ /zhes
pa ltar dpe de dag gi mtshon pa'i don nyer gnyis kyis theg chen gyi lam thams cad bsdus pas sems bskyed nyer gnyis su dbye ba dang / yul ni rnam pa gsum po ru/ /sbyor
ba bzhi yi bdag nyid dang / /zhes pa ltar rnam rdzogs sbyor ba/ rtse sbyor/ mthar gyis pa'i sbyor ba/ skad cig ma'i sbyor ba ste sbyor ba bzhi'am/ go sgrub/ 'jug sgrub/
tshogs sgrub/ nges 'byung sgrub pa ste sgrub pa bzhir dbye ba dang / theg pa thun mong ba dang sgo bstun nas tshogs lam/ sbyor lam/ mthong lam/ sgom lam ste slob pa'i lam
bzhir dbye ba dang / mdo sde rgyan las/ bslab gsum dbang du mdzad nas ni/ /rgyal bas pha rol phyin pa drug /yang dag bshad de dang po gsum/ /tha ma gnyis kyi rnam pa gnyis/
/gcig ni gsum char la yang gtogs/ /zhes gsungs pa ltar/ lhag pa tshul khrims kyi bslab pa/ lhag pa ting nge 'dzin gyi bslab pa/ lhag pa shes rab kyi bslab pa ste bslab
pa gsum du dbye ba dang / sbyin pa'i pha rol tu phyin pa lta bu sbyin pa las byung ba'i bsod nams bya ba'i

dngos po dang / tshul khrims kyi phar phyin lta bu tshul khrims las byung ba'i bsod nams bya ba'i dngos po dang / bzod pa brtson 'grus bsam gtan shes rab phar phyin lta bu
bsgom pa las byung ba'i bsod nams bya ba'i dngos po ste bsod nams bya ba'i dngos po gsum du dbye ba dang / byang phyogs so bdun du dbye ba la sogs pa dbye sgo bcu gcig tsam
gsungs shing / 'di dag kyang rnam grangs dang gtso che ba sogs kyi sgo nas dbye ba yin gyi/ grangs nges kyi dbye ba ni ma yin te/ mi zad pa brgyad cur dbye ba lta bu mang
po'i dbye sgo ni mi dgos shing / bsdu dngos bzhir dbye ba lta bu la mi 'du ba'i skyon yang yod pas so/ /de ltar bsag bya'i tshogs la rnam grangs shin tu mang ba zhig
gsungs mod kyang / slob pa lam gyi gnas skabs kyi tshogs thams cad bsdu na pha rol tu phyin pa bcur 'dus/ de dag phar phyin drug tu 'dus/ de dag bslab pa gsum mam/ bsod nams
bya ba'i dngos po gsum du 'dus/ de dag bsod nams kyi tshogs dang / ye shes kyi tshogs gnyis sam/ thabs dang shes rab gnyis su 'dus/ de yang stong nyid snying po can/
rnam kun mchog ldan gyi stong pa nyid kyi ting nge 'dzin du 'dus pa yin la/ des na nyams su len pa'i tshe thabs shes zung 'jug gam tshogs gnyis zung 'jug tu nyams su len
dgos shing de ltar blangs pas 'thob bya sku gnyis zung 'jug thob par 'gyur ba yin te/ rin chen phreng bar/ sangs rgyas rnams kyi gzugs sku ni/ /bsod nams tshogs las 'khrungs
pa ste/ /chos kyi sku ni mdor bsdu na/ /rgyal po ye shes tshogs las 'khrungs/ /zhes dang / rigs pa drug cu par/ bsod nams ye shes las byung ba'i/ /dam pa gnyis po 'thob
par shog /ces gsungs pas so/ /gnyis pa ji tsam gsog pa'i dus ni/ /

seng ge bzang pos brgyad stong 'grel chen dang / dbyig gnyen gyi mdzod rang 'grel gnyis mthun par/ grangs med gsum zhes pa drang don yin gyi/ nges don du grangs med sum cu
rtsa gsum gyi bar du tshogs bsog dgos par gsungs shing / de yang tshogs lam la gcig sbyor lam la gcig sa dang po nas bcu pa'i bar la gsum gsum ste/ byang chub sems dpa'i
sa rnams rdzogs nas kun tu 'od sangs rgyas kyi sa bsgrub par bzhed/ slob dpon dul ba'i lhas/ sde pa tha dad bklags par grangs med bcur bshad/ 'phags pa rgya che rol par/
bskal pa grangs med pa bdun du dge ba'i rtsa ba thams cad yang dag par bsgrub pa zhes grangs med bdun du bshad la/ dbu ma pa chos kyi bshes gnyen gyis byang chub sems dpa'i
smon lam dang / brtson 'grus la sogs pa'i dbang gis grangs med gsum gyi nges pa med/ ces grangs med gsum las nyung bas chog pa dang / grangs med mtha' yas pa dgos pa yang
yod par bzhed pa sogs lugs srol shin tu mang na yang / mkhas pa mang pos bzhed cing thams cad la grags che ba dang / byams pa mgon pos/ sa ni dang po yin par 'dod/ /'di
de bskal pa dpag med kyis/ /zhes pa dang / grangs med gsum ni rdzogs pa yis/ /bsgom pa'i lam ni mthar phyin to/ /zhes mthong lam la gcig sgom lam ma dag sa bdun la gcig
dag pa sa gsum la gcig ste grangs med gsum gyi bar du tshogs bsags pa 'di nyid gtso bor gzung bar bya'o/ /

de ltar grangs med gsum du tshogs bsags pa las 'bras bu rdzogs pa'i sangs rgyas 'thob par gsungs pa'i grangs med ni/ mdzod rang 'grel dang / thub pa dgongs rgyan sogs las/
grangs kyis bgrang du med pa'i grangs med ma yin par/ grangs kyi gnas gzhan drug cur phyin pa'i grangs med la bshad pa ltar 'thad pa yin zhing / de dag gang zhe na/ mdzod
rang 'grel las/ gcig bcu brgya stong khri 'bum dang / /sa ya bye ba dung phyur rnams/ /rkyang pa yin par shes par bya/ /ther 'bum phrag khrig rab bkram dang / /gtam dkrigs
mi 'khrug khyad phyin dang / /spangs rten ded 'dren mtha' snang dang / /rgyu rigs 'od mdzes dbang po dang / /legs phyin rtogs 'gro 'bying rdul dang / /brgya rtags stobs
'khor brda shes dang / /rnam 'byung stobs mig nyal nyul dang / /wal wol khyad khyud phyan phyin rnams/ /chen por byas te bgrang bar bya/ /grangs med pa ni tha ma yin/ /gnas
gzhan drug cu par ni grags/ /zhes pa ltar/ gcig nas dung phyur gyi bar rkyang par bgrangs/ de nas ther 'bum ther 'bum chen po nas/ phyan phyin/ phyan phyin chen mo'i
bar bgrangs pas lnga bcu nga dgu de nas grangs med pa bsnan pas drug cur bgrangs pa'i grangs med ces pa de yin la/ drangs ma thag pa'i grangs kyi sdom de mdzod 'grel las
'byung yang / grangs med kyi gong gi nyal nyul/ nyal nyul chen po sogs brgyad ni mdzod 'grel nyid du mi gsal ba/ paN chen shAkya shrIs sil bu'i mdo nas kha bskangs pa yin
par bshad do/ /'o na de lta

bu'i grangs med kyi mgo gang nas 'dzin pa yin snyam na/ dang po byang chub tu sems bskyed ma thag nas mgo brtsams pa ma yin te/ dkon mchog sprin las/ nam byang chub sems dpa'
chos mnyam pa nyid du zhugs par gyur pa de'i tshe nas brtsams te bskal pa rnams bgrang bar bya yi/ thog ma'i sems nas brtsams te de ni ma yin no/ /zhes gsungs pas so/
/des na theg bsdus las/ bzang dang smon pa'i stobs can dang / /sems gtan khyad par 'gro ba yi/ /byang chub sems dpa' grangs med gsum/ /kun tu rtsom par mdzad pa yin/ /zhes
pa'i 'grel par gsungs pa ltar/ bzang ni dge ba dang / smon pa ni smon lam de gnyis kyi stobs can te/ dge ba'i stobs dang ldan pas dge ba'i mi mthun phyogs zil gyis gnon
nus pa/ smon lam gyi stobs can yin pas rtag tu dge ba'i bshes gnyen dang 'phrad pa/ mi dge ba'i grogs po mos pa ldog kyang byang chub kyi sems mi gtong bas sems brtan pa/
khyad par 'gro ba ste/ mthong chos tshe 'di nas/ ma mthong ba tshe rab phyi ma la dge ba'i chos 'phel zhing mi nyams par yon tan cung zad tsam gyis chog par mi 'dzin pa
ste/ mdor na tshogs legs par dge ba'i stobs can dang / smon lam gyi stobs can dang / rkyen dbang gis byang sems mi gtong ba'i sems brtan pa dang / yon tan cung zad tsam
gyis chog par mi 'dzin pa ste/ yon tan bzhi po de dag dang nam ldan pa nas grangs med gsum du tshogs bsag pa'i 'go rtsom pa yin no/ /gsum

pa ji ltar bsog pa'i tshul ni/ grangs med dang po ni/ ston pa 'di rgyal po'i pho brang rnam par rgyal ba'i rgyal mtshan du rgyal po tshe rnam par rgyal ba'i sras gzhon nu brtson
'grus spyod ces bya bar gyur pa'i tshe/ de bzhin gshegs pa 'od 'phro'i phung po chen po 'jig rten du byon pa la bsnyen bkur cing dge ba'i rtsa ba bskrun pa nas brtsams
te bskal pa grangs med gcig tu tshogs bsags pas sa dang po thob par gyur to/ /grangs med gnyis pa ni/ de nas grong khyer 'dzam bu chu bo'i gser du ston pa 'di rgyal po
mdzes par snang ba'i gnas chen por tshong dpon shes rab bzang por gyur pa'i tshe/ de bzhin gshegs pa dkon mchog yan lag 'jig rten du byon pa la bsnyen bkur cing rjes su
bstan pa nas bzung ste grangs med gcig tu tshogs bsags pas sa bdun pa non par gyur to/ /de nas grangs med gsum pa ni/ ston pa 'di bram ze'i khye'u gzhon nu sprin du gyur
pa na/ bram ze rin po che la rig byed bslabs nas/ de la bsnyen bkur gyi rgyu btsal ba'i phyir yul dbus kyi grong khyer dag tu ljongs rgyur song ste mthar gyis rgyal po dgra
thul gyi pho brang padmo can zhes bya ba'i tshong 'dus kyi dbus su phyin te/ de'i tshe bram ze mar me'i bdag po'i sras de bzhin gshegs pa mar me mdzad 'jig rten du byon
pa la lha rnams kyis me tog dang sil snyan glu dbyangs dang bcas pas mchod pa mthong nas/ khyod ci zhig byed dris pas/ khyod kyis mi shes sam 'di na sangs rgyas mar me
mdzad

bzhugs so zer ba na/ bram ze de kyi phung byed cing / sangs rgyas 'byung ba ni rnyed par dka' bas/ bdag gis slob dpon gyi yon phyis btsal bar byas la/ karsha pa ni lnga brgya
po 'dis sangs rgyas la mchod pa'i rgyu bya'o snyam du dgongs nas byon pa/ bram ze'i bu mo bzang ldan mas me tog utpal la bdun khyer nas 'ongs pa dang 'phrad/ bram ze'i
khye'u des bu mo me tog 'di dag nga la tshongs shig sangs rgyas la mchod pa bya'o gsungs pas/ des/ gal te khyod skye ba thams cad du bdag gi khyim thabs su dam bca' na sbyin
no zer ba la/ khye'us bu mo khyod de skad ma zer/ khyod ni g.yeng zhing rgod la/ kho bo sangs rgyas kyi chos dka' ba dpag tu med pa bsgrub pa'i bar chad ma byed cig
gsungs pas/ des/ gal te khyed lus kyi sha yungs 'bru tsam du bcad de ster yang sbyin pa'i bar chad mi byed do zer bas/ 'o na de ltar bya'o gsungs te bram ze'i bu mo bzang
len ldan mas me tog btsongs pa'i drin lan du skye ba thams cad du khyim thabs su khas blangs shing / utpal lnga nyos nas sangs rgyas la gtor te/ kr-iShNa sa ri'i pags pa
btings nas/ de bzhin gshegs pa bdag gi lhag pa'i bsam pa mkhyen par mdzod/ ri dwags kyi pags pa 'di la zhabs 'jog par mdzod cig ces bskul bas na/ sangs rgyas kyis der byon
pas dges par byas te ral pa gser gyi mdog can gdan du btings nas/ mar me mdzad kun mkhyen ye shes spyan ldan 'di la zhabs mi 'jog gi lung mi ston na 'di nyid du lus

bskam par bya'o/ /zhes yid dam brtan por bcas pa dang / ston pas zhabs bzhag ste/ dge slong dag khyed kyis khye'u 'di'i skra la rdog pa ma 'jog cig de ci'i phyir zhe na/ 'di
ni lha dang bcas pa'i 'jig rten thams cad kyi mchod gnas yin te/ ma 'ongs pa'i dus su shAkya thub pa zhes bya bar 'gyur ro zhes lung bstan pa dang / bram ze'i khye'u de
dga' ches te/ shing rta la bdun srid du nam mkha' la 'phags te/ ting nge 'dzin brgya stong yang mngon du byas/ sa brgyad pa thob pa de yin te/ ji skad du/ sangs rgyas mar
me mdzad la utpal lngas/ /gtor te ral pa gdan du btings byas pas/ /mi skye'i chos la bzod pa thob gyur nas/ /shAkya'i rgyal por 'gyur zhes nga lung bstan/ /ces dang / lung
las kyang / gang tshe mar me mdzad kyis nga / /lung bstan gyur pa de yi tshe/ /sa brgyad pa ni thob gyur te/ /dbang bcu dag kyang thob par gyur/ /ces gsungs pas so/ /de
nas bzung ste brgya byin mig bzang la sogs pa'i skye ba mang du bzhes nas sems can gyi don mdzad pa'i mthar/ bskal pa 'di'i tshe lo nyi khri pa la grong khyer nyer ldan
du sangs rgyas 'od srung byon pa'i tshe/ bram ze'i khye'u bla mar gyur pa'i bar la bskal pa grangs med gcig tu tshogs bsags pas sa bcu rdzogs/ de ltar grangs med gsum du
tshogs bsags pas gnas skabs dag tu sangs rgyas bye ba du mar bsnyen bkur cing chos gsan pa yin te/ zla ba sgron mar/ sangs rgyas dag ni bye ba phrag khrig dang / /de las
lhag pa'i gangga'i bye ma snyed/ /kun kyang bya rgod phung po

'dir bzhugs te/ /mi dbang de kun nga yis bkur sti byas/ /zhes gsungs pas so/ /gsum pa mthar sangs rgyas pa'i tshul la/ sangs rgyas kyi rang bzhin bshad pa/ nges don du sangs
rgyas pa'i tshul/ drang don du mdzad pa rnams mdzad pa'i tshul dang gsum las/ dang po ni/ spyir sangs rgyas kyi rang bzhin la rten sku/ brten pa ye shes/ mdzad pa 'phrin
las dang gsum du 'chad pa dang / sku gsung thugs yon tan 'phrin las lngar 'chad pa dang / spangs rtogs 'phrin las gsum du 'chad pa dang / phun sum tshogs pa gnyis sam gsum
du 'chad pa la sogs pa bshad tshul ches mang ba zhig yod na yang / sku gsum mam bzhi dang / ye shes lnga po rnams kyis sangs rgyas kyi sa'i yon tan nam rang bzhin thams
cad bsdus par bshad pa yin cing / de'i dang po sku la yang / chos sku/ longs spyod rdzogs pa'i sku/ sprul pa'i sku mdzad pa 'phrin las dang bzhir yod de/ mngon rtogs rgyan
las/ ngo bo nyid longs rdzogs bcas dang / /de bzhin gzhan pa sprul pa ni/ /chos sku mdzad pa dang bcas pa/ /rnam pa bzhir ni yang dag brjod/ /ces gsungs pas so/ /yang
bsdu na sku dang po gsum po der nges pa yin te/ sku gsum dag gis sangs rgyas kyi/ /sku bsdus par ni shes par bya/ /sku gsum dag gis rang gzhan gyi/ /don 'di rten dang bcas
par bstan/ /ces longs sku rang don dang / sprul sku gzhan don/ de gnyis ka'i rten chos sku dang gsum du nges pas so/ /

'o na ci'i phyir chos sku dang / longs sku dang / sprul sku zhes bya zhe na/ zag med kyi chos bsags pas chos sku'am/ yang na bden gnyis las/ chos rnams kun gyi lus yin phyir/
/yon tan bsam yas kun rten phyir/ /rigs pa'i rjes 'brangs ngo bo'i phyir/ /skyob pa rnams ni chos sku yin/ /zhes pa ltar/ chos thams cad la gdod ma nas khyab pa dang /
yon tan bsam yas kyi rten byed pa dang / ngo bo nyid du grub pas chos sku zhes bya la/ theg pa chen po'i chos la yongs su rdzogs par longs spyod rdzogs pa'i sku zhes bya
ste/ sna tshogs chos la rdzogs longs spyod/ /ces pa dang / 'di de chos rdzogs longs spyod pas/ /zhes dang / chos la rdzogs longs spyod ston phyir/ /zhes gsungs pas so/ /nges
par 'gyur ba'am/ rgyun mi brtan pa'am/ nges par gzhan du sprul zhing bsgyur bas sprul sku ste/ dpag med bsam yas sprul pa ste/ /sems can don kun bsgrub pa'o/ /zhes gsungs
pa ltar ro/ /brten pa ye shes ni lnga ste/ sangs rgyas pa'i mdo las/ chos lngas sangs rgyas kyi chos thams cad bsdus te/ lnga gang zhe na/ chos kyi dbyings rnam par
dag pa dang / me long lta bu'i ye shes dang / mnyam pa nyid kyi ye shes dang / so sor rtog pa'i ye shes dang / bya ba grub pa'i ye shes dang / zhes pa ltar ro/ /des na sangs
rgyas kyi rang bzhin ni dbyings rang bzhin gyis rnam par dag pa glo bur gyi dri ma dang bral zhing / rnam par mi rtog bzhin du mkhyen brtse nus pa'i sgo nas sems can
gyi don 'bad med 'byung

ba'i ye shes kyi sku ste sku gsum grub pa las/ dri med de bzhin nyid dang ni/ /mi rtog ye shes ma gtogs pa/ /sangs rgyas rnams kyi chos gzhan ni/ /'ga' yang yod pa ma yin no/
/zhes gsungs so/ /de nyid zag med kyi yon tan dang dbyer mi phyed pa'i dbyings dag pa gnyis ldan mngon du gyur pa'i cha nas ngo bo nyid sku ste/ mngon rtogs rgyan las/
thub pa'i ngo bo nyid sku ni/ /zag pa med pa'i chos gang dag /thob gyur rnam kun rnam dag pa/ /de dag rang bzhin mtshan nyid can/ /zhes so/ /de nyid 'og min chen por rgyal
sras 'phags pa rnams la mtshan dang dpe byad kyis brgyan pa'i skur bstan nas theg pa chen po'i chos la rgyun mi chad par longs spyod pa ni longs spyod rdzogs pa'i sku
ste/ mtshan ni sum cu rtsa gnyis dang / /dpe byad brgyad cu'i bdag nyid 'di/ /theg chen nye bar longs spyod phyir/ /thub pa'i longs spyod rdzogs skur bzhed/ /ces gsungs pas
so/ /de nyid gdul bya mtha' yas pa'i bsam pa dang mthun par rnam 'phrul sna tshogs pas sems can gyi don rgyun mi chad par mdzad pa'i sprul pa'i sku ste/ gang gi srid pa
ji srid par/ /'gro la phan pa sna tshogs dag /mnyam du mdzad pa'i sku de ni/ /thub pa'i sprul sku rgyun mi 'chad/ /ces gsungs pas so/ /de lta bu'i chos sku de la dbye na
chos can dang chos nyid kyi chos sku'am/ 'dus byas dang / 'dus ma byas kyi chos sku gnyis sam/ ngo bo nyid sku dang / rtogs pa ye shes chos sku gnyis su yod de/

gser 'od dam pa las/ de kho na nyid dang yang dag pa'i ye shes nyid tsam du gnas pa de ni chos kyi sku zhes bya'o/ /zhes gsungs pas so/ /longs sku la sa bcu pa yan chad thob
pa kho na'i yul gyi longs sku dang / sa thob pa thams cad kyi yul du gyur pa'i longs sku gnyis su yod mod kyang / dang po mtshan nyid pa dang / phyi ma btags pa bar dbu
ma pa chos kyi bshes gnyen gyis bshad pa ltar don la gnas so/ /sprul sku la ni/ bzo dang skye dang byang chub che/ /mya ngan 'das pa rtag ston pa/ /sangs rgyas sprul pa'i
sku 'di ni/ /rnam par grol ba'i thabs chen po/ /zhes pa ltar bzhi las/ mchog gi sprul sku ni/ theg pa chen po'i sbyor lam drod yan chad nas nam 'dod du mthong zhing / tshogs
lam chen po nas kyang pha rol mthong ste zhes bu ston gyis bshad la skye ba sprul sku sogs ni gang la gang 'dul la snang ste/ gang dang gang la gang dang ni/ /gang
tshe bya ba phan gyur pa/ /de dang de la de snang ngo / /zhes gsungs pas so/ /gnyis pa nges don du sangs rgyas pa'i tshul ni/ de lta bu'i sku gsum mnga' ba'i sangs rgyas
rnams thog mar nges pa lnga ldan gyi longs spyod rdzogs pa'i skur sangs rgyas pa yin zhing / sangs rgyas pa'i rgyu ni dka' ba dpag tu med pa'i bsod nams dang ye shes kyi
tshogs gnyis yongs su rdzogs pa ste/ yan lag bdun ldan las/ tshogs gnyis dag ni rdzogs pa las/ /byang chub rgyu gzhan yod ma yin/ /zhes pa ltar ro/ /sangs rgyas pa'i dus
ni bskal pa dpag tu med pa'i sngon rol tu sangs rgyas

nas/ gdul bya 'dul ba'i phyir du sangs rgyas kyi mdzad pa bsam gyis mi khyab pa bstan cing / slar yang ston par 'gyur ba ste/ yab sras mjal ba'i mdo las/ sems can rnams la
thugs brtse zhing / /sems can yongs su smin mdzad phyir/ /dpa' bo chen po rnam par 'phrul/ /bye ba brgyad bcur rgyal ba nyid/ /sangs rgyas nyid du bstan gyur kyang / /da
dung chog pa'i 'du shes gsal/ /zhes dang / da dung dang por thugs bskyed par/ /de dang der ni yongs bstan te/ /da dung yang ni 'dren pa khyod/ /sangs rgyas mang po ston par
mdzad/ /ces so/ /sangs rgyas pa'i gnas ni/ 'og min stug po bkod pa'i zhing du longs spyod rdzogs pa'i sku rten la don dam chos sku mngon du mdzad cing / 'jig rten gyi
khams grangs med pa rnams su sprul pa'i skus gcig car byang chub pa la sogs pa'i tshul ston par mdzad pa ste/ ngag dbang grangs pas/ dpal ldan stug po bkod pa nyid du don
dam thugs chud cing / /dga' ldan skye bo'i phyir ni dam pa tog dkar gyur/ /de nas 'dir ni 'gro ba'i don du shAkya'i tog gyur gang / /'chi bdag las rgyal sgyu ma kun ston
de ni rgyal gyur cig /ces so/ /tshul ji ltar du sangs rgyas pa yin zhe na/ sa bcu rgyun gyi tha mar rdo rje lta bu'i ting nge 'dzin gyis bag chags dang bcas pa'i dri ma
shin tu phra ba rnams kyang slar mi ldog pa'i tshul du sbyangs pas spangs pa mthar phyin pa dang / shes bya ji lta ba dang ji snyed pa'i don ma lus pa mngon sum du mkhyen
pa'i ye shes brnyes pas rtogs pa mthar phyin pa'i

byang chub chen po thob pa ste/ dper na rin po che'i rang bzhin gyi dag pa snod kyi sgrib byed bsal nas mngon sum du gyur pa lta bu ste/ mdo sde rgyan las/ dka' spyad dpag
med brgya phrag dang / /dpag med dge ba bsags pa dang / /dpag tu med pa'i dus dang ni/ /dpag med sgrib pa zad pa'i phyir/ /sgrib pa kun gyi dri med pa/ /rnam pa thams cad
mkhyen nyid thob/ /rin chen snod ni phye ba ltar/ /sangs rgyas nyid ni yang dag bstan/ /ces gsungs pa ltar ro/ /de ltar nges don du sangs rgyas thams cad chos kyi skur ro
gcig cing / drang don du gzugs kyi sku sngon gyi smon lam gyi rjes su 'brangs pa'i phyir/ sangs rgyas rnams gcig kyang ma yin la/ mang po'ang ma yin zhing / gcig dang tha
dad gang du'ang ma grub ste/ mdo sde rgyan las/ zag med dbyings las sangs rgyas rnams/ /mkha' ltar lus ni med phyir dang / /sngon gyi lus rjes 'brangs pa'i phyir/ /gcig
min mang po nyid ma yin/ /zhes pa dang / tha dad rigs don med phyir dang / /rdzogs dang thog ma med pa'i phyir/ /sangs rgyas gcig min dri med gnas/ /tha dad min phyir mang
po'ang min/ /zhes gsungs pas sa/ /de ltar sangs rgyas rnams thog mar 'og min stug po bkod pa'i zhing khams su sangs rgyas par bshad pa'i 'og min de la kha cig lang kar
gshegs pa las/ 'dod pa'i khams dang gzugs med du/ /sangs rgyas rnam par 'tshang mi rgya/ /gzugs kyi khams kyi 'og min tu/ /'dod chags bral khyod 'tshang rgya 'o/ /zhes
dang / slob

dpon ka rma pa la shI las kyang / 'og min zhes bya ba ni lha dag ste/ de dag gi phyogs gcig na gnas gtsang ma'i rigs kyi lha rnams yod de/ der 'phags pa nyid 'ba' zhig gnas
so/ /de dag gi steng na dbang phyug chen po'i gnas zhes bya ba yod de/ der sa bcu la bzhugs pa'i byang chub sems dpa' srid pa tha ma kho na skye ba bzhes pa yin la/ 'dir
ni de lta bu'i sprul pa dmigs pa yin no/ /zhes gsungs pas ston pa 'di longs spyod rdzogs pa'i skur sangs rgyas pa'i gnas kyi 'og min ni/ gzugs khams kyi 'og min 'di'i steng
na dbang phyug chen po'i gnas zhes bya ba'i gnas shig yod pa de yin no zhes 'dod/ de la slob dpon rin po che bsod nams rtse mo'i rgyud sde spyi rnam las/ de ni ma yin
te/ de ltar bshad pa'i gzhung yang ma mthong la/ de'i steng na gnas gzhan yod kyang / sa bcu pa rnams kyi gnas su bshad kyis/ longs spyod rdzogs pa'i sku'i bzhugs gnas su
ma bshad do/ /des na de dag 'jig rten gyi khams chung ngu yin no/ /yang de dag 'jig pa la brten pas 'jig rten gyi khams zhes pa mi rtag pa yin la/ stug po bkod pa ni mi
'jig ste/ rdo rje rtse mo las/ 'og min stug po nyams dga' 'dir/ /stug po'i zhing khams 'jig med pa/ /des na sangs rgyas rnams kyi chos/ /rdzogs par longs spyod tshul 'di
'byung / /zhes gsungs pas so/ /zhes bshad cing / rang gi bzhed pa 'god pa na/ 'o na gang yin zhe na/ 'phags pa sangs rgyas phal po che'i mdo las 'byung ba

ste/ de'ang 'jig rten gyi khams mi mjed la sogs pa bsam gyis mi khyab pa nang du chud pa ni gzhi dang snying po me tog gis brgyan pa zhes bya ba yin no/ /de lta bu du ma nang
du chud pa ni 'jig rten gyi khams rgya mtsho zhes bya ba yin la/ 'jig rten gyi khams rgya mtsho de ni de bzhin gshegs pa rnam par snang mdzad ye shes gangs chen mtsho'i
phyag gi mthil na gnas so/ /bcom ldan 'das de byang chub sems dpa' chen po rnams kyi 'khor dang bcas te gang na bzhugs pa'i gnas de ni yang dag par rdzogs pa'i sangs rgyas
longs spyod rdzogs pa'i sku'i gnas yin la/ de'i nang na gnas pa'i dum bu thams cad ni sprul pa'i sku'i sangs rgyas kyi gnas yin te/ de yang blo gros kyi rim pas kha cig
la ni 'dzam bu'i gling du sangs rgyas par snang la/ kha cig la gnas gtsang ma'i 'og min tu sangs rgyas nas mdzad pa mdzad par snang la/ byang chub sems dpa' kha cig la
ni stong gsum gyi stong chen po'i 'jig rten gyi khams gling bzhi bye ba phrag brgyar sangs rgyas par mngon no/ /kha cig la ni gzhi dang snying po me tog gi rgyan gyis brgyan
pa mtha' dag gis sangs rgyas gcig tu bstan te/ phyag na rdo rje dbang bskur ba'i rgyud dang / 'phags pa mi g.yo ba'i rtog pa chen po las/ de nas bcom ldan 'das kyis
'jig rten gyi khams gzhi dang snying po me tog gi rgyan gyis brgyan pa 'di thams cad 'od kyis khyab par mdzad de zhes bya ba la sogs pa lta bu ste/ de bas na blo gros rgya
che chung gi dbye bas sna tshogs su snang ba ni sprul pa'i sangs rgyas kyi

gnas so zhes gsungs pas/ gnas gtsang ma'i gzugs khams ni longs sku'i zhing 'og min tu mdo sngags gang gi lugs la yang mi 'thad de/ lang gshegs las/ gtsang ma'i rigs dag spangs
pa yis/ /'og min zhes bya nyams dga' 'di/ /yang dag sangs rgyas der sangs rgyas/ /sprul pa po gcig 'dir 'tshang rgya/ /zhes dang / slob dpon kun snying gis de nyid 'dus
pa'i gleng gzhir bcom ldan 'das 'og min gyi lha'i rgyal po'i gnas na bzhugs te/ zhes pa'i 'grel par/ 'og min gyi lha zhes bya ba ni thog ma'i lha ste/ bcom ldan 'das rnam
par snang mdzad kyi sras kyi thu bo ste sa bcu pa'i byang chub sems dpa' 'o/ /de'i gnas ni thog mar sangs rgyas pa'i gnas so/ /zhes gsungs pa dang / gzhan yang stug po
bkod pa'i zhing ni mi 'jig par rdo rje rtse mo'i lung gong du drangs pa des legs par 'grub cing / gzugs khams kyi 'og min ni 'jig par bshad de/ slob dpon dbyig gnyen gyis/
bzhi pa na med mi g.yo'i phyir/ /zhes bsam gtan bzhi pa'i gnas brgyad po de mi g.yo bar bshad pa'i dogs spong du/ mi rtag de yi gzhal yas khang / /sems can bcas pa 'byung
'jig phyir/ /zhes bsam gtan gsum pa man chad ltar me chu rlung gsum gyis mi 'jig kyang mthar 'jig par bshad pa'i phyir/ 'o na/ gzugs kyi khams kyi 'og min tu/ /'dod
chags bral khyod 'tshang rgya 'o/ /zhes pa dang / gong gi kA ma la shI la'i lung de'i don gang zhe na/ rgyud sde spyi rnam las gsungs pa ltar/ de dag ni sprul

sku'i gnas la dgongs pa yin te/ spyir sprul sku'i gnas de la gdul bya rnams kyi blo gros kyi rim pas 'dzam bu'i gling du sangs rgyas par snang ba dang / gnas gtsang ma'i 'og
min tu sangs rgyas par snang ba dang / stong gsum gyi stong chen po'i 'jig rten gyi khams su sangs rgyas par snang ba dang / gzhi dang snying po me tog gi rgyan gyis brgyan
pa'i 'jig rten gyi khams kyi sangs rgyas gcig tu gyur par bstan pa sogs gdul bya la snang tshul mang du yod pa las/ byang sems kha cig la gzugs khams kyi 'og min tu
sprul pa'i sku de nyid sangs rgyas par snang ba la dgongs nas/ gzugs kyi khams kyi 'og min tu/ /zhes sogs gsungs pa yin par bshad do/ /gsum pa drang don du mdzad pa rnams
mdzad pa'i tshul ni/ stug po bkod pa'i mdo las/ sangs rgyas thams cad 'og min du/ /sangs rgyas ma gyur 'dod khams su/ /sangs rgyas mdzad pa mi mdzad do/ /zhes gsungs pas/
thog mar 'og min tu sangs rgyas nas/ gzod 'dod pa'i khams su mdzad pa rnams ston par bshad pa yin zhing / de lta bu'i sangs rgyas kyi mdzad pa la spyir bsam gyis mi khyab
kyang / grangs la dga' ba'i gdul bya rnams rjes su bzung ba dang / gtso bo'i mdzad pa nye bar bzung nas/ dus kyi 'khor lo las/ 'di rnams sgrol ba'i slad du sras dang rgyal
ba'i bdag po las kyi sar ni rab bzhugs te/ /mngal ni rab tu bzung bar mdzad cing mchog gi thugs rje dag gi byang chub bskyed par mdzad nas ni/ /nyon mongs dang ni bdud
rnams bcom

nas sa yi steng du chos kyi 'khor lo rab bskor te/ /sprul pa sgyu ma mdzad nas slar yang bcom ldan 'das ni dag pa'i sku can de nyid kho na'o/ /zhes mdzad pa drug tsam gsungs
shing / rdo rje gur las/ chos kyi 'khor lo bskor ba dang / /rigs dang byang chub byed pa dang / /de bzhin du ni lhar gshegs dang / /khyim nas 'byung bar byed pa dang /
/rab tu 'byung ba 'dzin pa dang / /skye ba yongs su len pa dang / /yongs su mya ngan 'das pa ston/ /zhes mdzad pa brgyad du gsungs la/ theg pa chen po rgyud bla mar/ skye
ba mngon par skye ba dang / /dga' ldan gnas nas 'pho ba dang / /lhums su zhugs dang bltams pa dang / /bzo yi gnas la mkhas pa dang / /btsun mo'i 'khor dgyes rol pa dang
/ /nges 'byung dka' ba spyad pa dang / /byang chub snying por gshegs pa dang / /bdud sde gzhom dang rdzogs par ni/ /byang chub chos kyi 'khor lo dang / /mya ngan 'da' bar
gshegs mdzad rnams/ /yongs su ma dag zhing rnams su/ /srid pa ji srid gnas par ston/ /zhes pa dang / padma'i ngang tshul gyis/ sangs rgyas kyi sku'i mdzad pa bcu gnyis la
sogs pa bsam la bying ba gsal bar bya'o/ /zhes pa dang / gzhan yang 'phags pa klu sgrub/ chos kyi bshes gnyen la sogs pa mang po dgongs pa mthun par mdzad pa bcu gnyis
su gsungs pa yin no /'o na mdzad pa bcu gnyis po sangs rgyas dang byang sems gang gi mdzad pa yin snyam na/ nyan thos pa rnams ni rgyal bu don grub yan chad du so so skye
bo rang rgyud pa

zhig gis bskal pa grangs med gsum du thar pa cha mthun gyi dge ba bsags nas mthar rdo rje'i gdan du srod la bdud btul/ gung la bsam gtan bzhi pa'i dngos gzhi la brten nas sbyor
lam yan chad rgyud la bskyed de/ tho rangs skya rengs 'char kha'i skad cig gcig yan chad la phar phyin drug po rdzogs nas mngon par byang chub 'dod do/ /mdzod las/ ston
dang bse ru byang chub par/ /bsam gtan mthar rten gcig la kun/ /de yi sngon du thar cha mthun/ /zhes dang / de grangs med gsum la sangs rgyas zhes gsungs pas so/ /de
ltar sangs rgyas nas chos dang gzugs kyi sku'i bdag nyid can du gyur nas/ kun shes nas rab bzang gi bar la chos kyi 'khor lo bskor te lhag med du mya ngan las 'da' bar 'dod
pas byang chub sems dpa' dang sangs rgyas kyi mdzad pa gnyis su mdzad kyang / 'dir ni theg chen thun mong ma yin pa'i lugs ltar/ bcu gnyis po thams cad sangs rgyas kho
na'i mdzad pa yin te/ thub pa'i dbang po 'di bskal pa dpag tu med pa'i sngon rol tu sangs rgyas dbang po'i tog ces bya bar sangs rgyas zin kyang / da dung yang sangs rgyas
dang byang chub sems dpa'i tshul bzung nas/ de dag gi mdzad pa rnams mdzad par yab sras mjal ba'i mdo las bshad pa'i phyir/ de ltar mdo de nyid las/ bye ba brgyad cur
sangs rgyas nyid/ /sangs rgyas nyid du bstan gyur kyang / /da dung chog pa'i 'du shes gsal/ /zhes sogs gsungs shing / dam pa'i chos padma dkar po las kyang / bskal pa bye
stong bsam

bgyis mi khyab par/ /de yi tshad ni nam yang med pa nas/ /byang chub mchog rab 'di ni ngas thob ste/ /nga ni rtag tu chos kyang rab mchod do/ /zhes gsungs pas so/ /de lta bu'i
mdzad pa de dag theg pa chen po rgyud bla ma nas ji skad gsungs pa dang mthun par bshad na/ gong du bstan pa ltar bram ze khye'u bla ma de tshe 'phos nas lha'i bu dam
pa tog dkar po zhes bya bar gyur te lha rnams la chos bstan pas lha'i tshogs mang po smin grol la bkod do/ /de'i tshe 'dzam bu gling pa rnams gdul ba'i dus la babs pa na/
nyid kyi bsod nams kyi mthu dang / sangs rgyas rnams kyi byin rlabs kyi rol mo'i sgra las/ bsod nams rgya chen tshogs mang dran rtogs dang / /blo gros mtha' yas shes rab
'od mdzad pa/ /mtshungs med stobs mnga' sgyu rtsal rgya che ba/ /mar me mdzad kyi lung bstan dgongs par mdzod/ /skyes mchog khyod kyi bsod nams dpal gyis ni/ /dga' ldan
pho brang shin tu mdzes mod kyi/ /'on kyang thugs rje'i thugs dang ldan pas na/ /'dzam bu'i rgyal mtshan du ni char pa phobs/ /zhes sogs kyi tshigs bcad byung bas yang nas
yang du bskul lo/ /de'i tshe lha'i bu rnams bram ze'i cha byad du sprul nas 'dzam bu'i gling gi mi rnams rig byed slob tu bcug ste/ 'di ltar mtshan dpe dang ldan na 'khor
los bsgyur rgyal lam sangs rgyas su 'gyur zhes 'don du bcug cing / yang da ste lo bcu gnyis na byang chub sems dpa' lhums su 'jug go zhes bsgrags pas/ de rang rgyal rnams
kyis thos pas rgyal po'i khab kyi mjug ma bsgyur ba'i

ri la gnas pa'i rang rgyal glang po zhes pas rdo la zhabs rjes bzhag ste 'das so/ /gzhan yang wa ra na ser rang rgyal lnga brgyas me'i khams la zhugs te 'das nas ring bsrel
rnams sa la lhung bas yul de la drang srong lhung bar grags/ de nas byang chub sems dpa' 'dzam bu gling du gshegs par dgongs nas gzigs pa lnga la gzigs te/ dus tshe lo brgya
pa/ gling 'dzam bu gling / yul dbus/ rigs rgyal rigs/ bud med yon tan dang ldan pa ste de lta bu 'dzoms pa'i dus su lha rnams la 'chi 'pho sbyong bar byed pa'i chos
bstan cing / gang gi tshe na dga' ldan gnas mchog nas/ /'dren pa skyes bu seng ge 'chi 'pho'i tshe/ /lha rnams dag la tshig tu smras pa ni/ /grogs dag bag med spyod pa spang
bar gyis/ /zhes sogs gsungs te/ rin po che'i cod pan mi pham pa'i dbu la bcings nas/ grogs po dag khyed rnams la mi pham pas chos ston gyis/ kho bo ni sems can gyi don
du 'dzam bu gling du 'gro 'o zhes gsungs pas/ lha rnams yid ma dga' nas/ skyes bu dam pa khyed ni mi bzhugs na/ /dga' ldan gnas ni mdzes par mi 'gyur ro/ /zhes pa dang
/ byang chub sems dpa' 'dzam bu'i gling de ni deng sang 'od srung rdzogs byed la sogs pa rtog ge pa drug dang / bram ze rgyus rgyal la sogs pa rjes su sgrog pa drug dang
/ rengs byed kyi bu lhag spyod la sogs pa snyoms par 'jug pa drug ste ston pa drug gsum bco brgyad kyis ma rungs par byas pas gshegs pa'i skabs ma lags so zhes gsol pas/
de dag nyid kyis zil gyis /

gnon par 'gyur te/ seng ge gcig gis gcan gzan tshogs rnams du ma rnam par skrag /rdo rje gcig gis brag gi rtse mo du ma rnam par 'jig /brgya byin gcig gis lha ma yin rnams
du ma rnam par 'joms/ /nyi ma gcig gis mun pa'i tshogs rnams du ma rnam par sel/ /zhes gsungs shing / kho bo ji lta bu'i gzugs kyis 'gro bar rigs gsungs pas/ la la tshangs
pa'i gzugs kyis rigs zer/ 'ga' zhig brgya byin la sogs pa'i rnam pas rigs zer yang / lha'i bu gzi brjid dam pa na re/ rig byed nas 'byung ba bzhin glang po che'i gzugs
kyis rigs zer ba ltar/ byang chub sems dpa' 'byon par chas pa na/ rgyal po zas gtsang ma'i khab tu/ khang pa dga' dang bya mang byung / /shing phung me tog kha bye dang /
/longs spyod 'phel zhing sgra rang khrol/ /gter mang kha bye 'od gsal ba'o/ /zhes pa ltar gyi ltas bzang po brgyad byung / de nas dpyid zla tha chung skar ma sa ga la babs
pa tshes bco lnga'i rgyal nam gyi gung la dar ba'i dus su/ yum gso sbyong la gnas pa'i tshe glo g.yas pa nas glang po che'i rnam pas lhums su zhugs te/ de'i tshe yum gyi
rmi ltas su/ gser gyi dra bas legs g.yogs spyi gtsug dmar/ /thal dkar mche ba drug dang rab ldan zhing / /dung dang kha ba dngul mdog lta bu yis/ /glang po'i mchog cig
khong du song snyam byed/ /de zhugs nas ni bdag gi lus dang sems/ /sngon chad mthong thos gyur pa ma gyur pa'i/ /gya nom bde bas shin tu bder gyur te/ /bsam gtan mnyam par

nabazhag pa nyid du gyur/ /ces pa ltar byung ste/ rmi lam de rgyal po la smras pas/ rgyal pos kyang bram ze rnams la dris pa na/ sras khyad par can zhig 'byung ste/ khab tu
bzhugs na 'khor los bsgyur ba dang / rab tu byung na sangs rgyas su 'gyur bar lung bstan to/ /de nas yum gyi lhums su rgyal sras kyi nye bar dpyad pa rin po che'i bkod pa
zhes bya bar byin gyis brlabs nas/ phyi nang thams cad phan tshun gsal ba la bzhugs te/ der yang sum cu rtsa gsum la sogs pa'i lha dang mi'i skye dgu bye ba phrag khrig
sum cu rtsa drug smin par mdzad nas/ zla ba bcu zag med kyi bde ba la longs spyod cing bzhugs/ de nas zla ba bcu rdzogs pa na me tog kha 'bus pa la sogs pa ltas sum cu rtsa
gnyis byung ba dang yum lum bi ni'i tshal du byon nas shing pa la sha'i sdong po la phyag gis 'jus te glo g.yas pa nas mngal gyi dri mas ma gos shing yum la gnod pa med
par rgyan dang na bza' dang bcas te sku bltams pa na lhas me tog gtor/ tshangs pa dang brgya byin gyis ka shi ka'i ras kyis blangs/ dga' gdong nyer dga' gnyis kyis sku
khrus gsol/ kau shi ka nga thongs gsungs/ shar phyogs su gom pa bdun gshegs te/ dge ba'i chos thams cad kyi sngon du 'gro bar bya'o gsungs/ de bzhin du lhor lha dang mi'i
sbyin gnas su 'gyur bar bya'o/ /nub tu 'di ni nga'i skye ba tha ma ste/ skye rga na 'chi med par bya'o/ /byang du sems can gyi nang na bla na med par bya'o/ /'og tu sems
can dmyal ba'i me bsad pa dang bdud gzhom par bya'o/ /steng du gshegs

te/ sems can thams cad gyen du blta bar bya'o/ /zhes gsungs te/ phyogs drug pa der gom pa bdun bdun gshegs pa'i shul thams cad du padma re re byung zhing / de'i tshe bkra shis
pa'i ltas phyogs thams cad 'od kyis khyab pa dang / yul chen po bzhi'i rgyal po bzhi la sras bzhi yang btsas/ ya rabs kyi rigs lnga brgya/ grags 'dzin ma la sogs pa'i
brgyad brgya/ 'dun pa sogs bran lnga brgya/ lnga ldan la sogs pa'i rte'u khri dang / rte'u mo khri/ ba glang khri yang btsas/ gling gi dbus su byang chub kyi shing skyes/
skyed tshal lnga brgya dang / gter kha lnga brgya yang byung bas rgyal bu'i ming don thams cad grub par btags/ 'od de byung bas rgyal po bzhi'i bu'i ming kyang 'od la dras
nas btags te/ rgyal po'i khams kyi rgyal po padma chen po'i bu gzugs can snying po/ mnyan yod kyi rgyal po tshangs sbyin gyi bu gsal rgyal/ kau shambi'i rgyal po dmag
brgya pa'i bu shar ba pa/ 'phags rgyal gyi rgyal po mu khyud mtha' yas kyi bu rab snang zhes btags so/ /gzhan yang 'od de ri bo kun 'dzin na drang srong nyon mongs med bya
ba tsha bo mes byin dang bcas yod pas mthong ste/ tsha bos/ mkhan po/ 'dir ni nyi ma thams cad dag /gcig car byung bar gyur tam ci/ /'di ltar ri dang phug bcas pa/ /'od
gcig gis ni gsal bar gyur/ /ces smras pa dang / drang srong gis/ nyi ma'i 'od tsha 'od ni bsil/ /kun tu 'jug pas thub chen 'od/ /byang chub sems dpa' 'od po che/ /lhums
nas byung bar gdon mi za/ /zhes smras pa na/ tsha bos/ 'o na de blta

ba'i phyir 'gro 'o zer ba la/ drang srong gis de da lta lha mthu bo che dag gis bskor bas blta dka'/ phyis grong khyer du gshegs te ming 'dogs pa'i tshe blta'o smras so/ /de
nas bram ze mtshan mkhan la bstan pas/ khyim du bzhugs na 'khor los bsgyur rgyal dang / rab tu byung na sangs rgyas su 'gyur ro/ /zhes lung bstan/ rigs kyi lha mchod pa'i
sar byon pas/ shAkya rnams kyis lha gnod sbyin shAkya 'phel bya ba gzhon nu'i zhabs la phyag byas pas lha'i lha zhes dang shAkya mu cor smra ba rnams thub pa bzhin du
'dug pas shAkya thub pa zhes kyang btags so/ /byang chub sems dpa' 'khrungs nas zhag bdun 'das pa na yum 'das te sum cu rtsa gsum gyi gnas su skyes so/ /de'i rgyu mtshan
yang byang chub sems dpa' dga' ldan na bzhugs pa'i dus su yum gyi tshe tshad brtags nas gshegs pas/ sras mngon par 'byung ba gzigs na yum snying gas bar 'gyur bas yum gyi
tshe tshad mthar phyin par bya ba'i ched du yin no/ /de nas gzhon nu skye dgu'i bdag mo la gtad de/ pang na 'tsho ba'i ma ma brgyad la sogs pas skyed bsrings so/ /de nas
sngar gyi drang srong de tsha bo dang bcas pas byang chub sems dpa' blta bar sems te rdzu 'phrul gyis chas pa na/ byang chub sems dpa'i mthus rdzu 'phrul nyams nas rkang
pas phyin te/ grong khyer ser skya'i sgor song ste 'phrin springs pa na/ rgyal pos don ci la 'ongs gsungs pa dang / drang srong de na re/ rgyal chen bdag ni 'dir 'ongs pa/
/khyod kyi sras ni blta phyir te/ /'jig rten 'dul ba'i

gtso bo yi/ /thub pa de ni blta bar 'dod/ /zer ba la/ rgyal pos/ de lta na gzhon nu nyal gyis ma sad kyi bar du sdod cig gsungs pas/ mnal ba nyid blta'o zer/ bltar bcug pas/
mig mi 'dzum par mnal ba mthong nas/ rigs dang ldan pa'i rta rnams ni/ /mtshan mo'i bzhi cha nyal ba ltar/ /dgos pa don gnyer rnams kyi gnyid/ /mig la yun ring mi gnas
so/ /zer zhing / lha bram ze la bstan nam zer/ bstan gsungs pas/ ji skad lung bstan zer/ 'di ni gnyis su 'gyur gyi gzhan du min/ /khyim du gnas na 'khor los bsgyur rgyal
lam/ /khyim nas khyim med rab tu byung gyur na/ /'dren pa gzhan gyi rting la mi 'jog par/ /'jig rten 'dir ni mngon rdzogs rgyal bar 'gyur/ /zhes lung bstan gsungs pas drang
srong des legs par brtags nas/ sa bdag rtog pa po rnams blo 'khrul te/ /rtsod pa'i dus na 'khor los bsgyur mi 'byung / /bsod nams mchog gi chos kyi mdzod 'di ni/ /nyes
las rnam par rgyal nas sangs rgyas 'gyur/ /mi gsal mtshan dang ldan na mi'i dbang po/ /gling bzhi rnams kyi bdag po'i dbang phyug 'gyur/ /shin tu mtshan gsal thub dbang
rdzogs sangs rgyas/ /'di ni mi mchog chos kyi 'khor los bsgyur/ /zhes smras so/ /de nas yar skyes te shAkya'i khye'u stong phrag bcu dang lhan cig tu byis pa kun gyi bshes
gnyen gyi drung du yi ge slob pa'i grwar byon te/ kyai slob dpon/ tshangs pa'i yi ge drug cu rtsa bzhi las/ bdag gang la bslab ces gsungs pas/

slob dpon ngo mtshar skyes te/ sems can dag pa ngo mtshar skyes/ /bstan bcos kun la bslabs gyur kyang / /'jig rten 'jig rten rjes bsnyeg phyir/ /yi ge'i grwar ni byon par gyur/
/yi ge gang gi ming dag kyang / /bdag gis shes par ma gyur pa/ /de la 'di ni byang gyur kyang / /yi ge slob pa'i grwar byon to/ /zhes smras so/ /de nas yi ge'i ma mo
la slob pa ltar mdzad pas/ a zhes brjod pa na 'dus byas thams cad mi rtag pa'o zhes pa dang / A ring po brjod pa'i tshe chos thams cad bdag med pa'o zhes pa'i sgra byung
zhing / lha klu dri za la sogs pa'i yig rigs thams cad mngon du gyur pa'i tshul mdzad/ rtsis pa shAkya srid sgrub kyi drung du/ rtsis dang / 'phong dang / gyad kyi 'dzings
stangs la sogs pa 'jig rten pa'i bslab par bya ba thams cad kyang slob pa ltar mdzad do/ /de nas shAkya rgan rab dag 'dus te/ 'khor los bsgyur ba'i gdung mi gcad pa'i
phyir khab mdzad par zhus pas/ byang chub sems dpas/ 'dod pa'i skyon ni bdag gis mtha' yas rig /'thab mo 'khon bcas mya ngan sdug bsngal rtsa/ /'dzin byed dug gi lo ma 'dra
ba ste/ /me dang 'dra zhing ral gri'i so dang 'dra/ /'dod pa'i yon tan bdag 'dod ma yin te/ /bdag ni bud med tshogs dang mdzes ma yin/ /bsam gtan ting 'dzin bde bas zhi
sems su/ /bdag ni mi smra nags tshal gnas par bya/ /zhes gsungs te ma gnang / phyis brtags nas/ 'dam dang ljan ljin khrod na padmo rnam par 'phel/ /mi rnams gang gi nang
na rgyal pos

mchod pa thob/ /gang tshe byang chub sems dpa' 'khor mchog thob gyur pa/ /de tshe sems can bye ba phrag khrig 'chi med 'dul/ /sngon gyi byang chub sems dpa' mkhas par gang
gyur pa/ /de dag kun gyis btsun mo sras dang slas kyang bsten/ /'on kyang 'dod pas chags med bsam gtan bde ba nyams/ /bdag kyang de dag yon tan rjes su bslab par bya/ /zhes
gsungs te gnang ba na/ rgyal pos bud med ci lta bu zhig blang gsungs pas/ gzhon nus bud med kyi yon tan yi ger bris te/ yon tan sum cu rtsa gnyis po 'di dag dang ldan
pa bsngags so/ /rgyal pos mdun na 'don la khyod song la gang na yon tan 'di dang ldan pa'i bud med tshol cig gsungs/ rgyal rigs bram ze'i bu mo dang / /rje rigs dmangs rigs
de bzhin te/ /su la yon tan 'di yod pa'i/ /bu mo de ni 'dir 'on cig /nga yi bu 'di rigs dag dang / /rus la ngo mtshar 'dzin ma yin/ /yon tan bden pa chos kyi rnams/ /de
la 'di ni yid dga' 'o/ /zhes smras pa dang / mdun na 'don des yul kun tu song bas/ shAkya lag na be con gyi bu mo sa mtsho ma mthong nas yi ge de byin pas/ bu mo de bzhin
'dzum ste/ bram ze/ yon tan 'di dag bdag la kun tshang gis/ /des pa'i gzugs can de ni bdag gi khyim thabs so/ /gal te gzhon nu bzhed na phyi bshol ma mdzad gsungs/ /rgya
la skye bo phal dang bzhugs par gyur kyang gda'/ /zhes zer ba de bram zes rgyal po la gsol pas/ bud med 'di brdzun che bas rgyal po yid ma ches par/ zhag bdun na bu mo
thams cad 'dun

khang du shog cig gzhon nus yid du 'ong ba'i yo byad dag sbyin no zhes smras pas/ bu mo dag byung ba na ji ltar 'ongs pa bzhin yo byad dag byin pas/ de dag gis kyang gzhon
nu'i gzi brjid ma bzod par myur du song / de nas sa mtsho ma yong ba na yo byad zad de/ de 'dzum dmul te/ bdag gi nongs pa ci bgyis nas/ /bdag la thugs ngan sdang ba mdzad/
/byas pas/ gzhon nus sngon sdang min gyi khyed 'phyis pas lan no gsungs nas sor gdub srang brgya stong ri ba de sbyin no/ /de song ba na bya ra ba dag gis gzhon nu sa
mtsho ma la spyan chags te/ bka' mchid kyang cung zad bgyis so zhes smra 'o/ /de nas rgyal pos shAkya lag na be con la khyod kyi bu mo gzhon nu la byin cig gsungs pas/ des/
bdag gi rigs chos la bu mo sgyu rtsal shes pa la gtong ba lags na/ mi shes pa la ji ltar sbyin zer ba thos pas/ rgyal po yid ma dga' bar sems shing 'dug la/ gzhon nus
mthong nas/ yab ci nongs bka' stsol rigs so smras pas/ yab kyis tshul de bsnyad pa na/ gzhon nus sgyu rtsal 'gran par khas blangs pas rgyal po mnyes te sgyu rtsal 'gran par
dril bsgrags so/ /de nas shAkya gzhon nu lnga brgya tsam 'tshogs te/ ral gri'i thabs dang / 'phongs dang / gyad kyi 'dzings stangs sogs su rgyal ba de la sa mtsho ma ster
ba dam bcas pa na/ thog mar lhas sbyin byung ste/ glang po che khrid pa dang 'phrad nas phrag dog dang nga rgyal gyis kun nas bslangs te thal mo lan gcig bsnun nas bsad/
mdzes dga' bos ro de grong khyer gyi phyi rol tu bskyur

ba na/ gzhon nus zhabs kyi mthe bong gis blangs te ra ba bdun/ 'obs bdun gyi phyi rgyang grags gcig tsam gyi sar 'phangs te gshongs chen por gyur pas glang po'i gshongs zhes
grags so/ /de nas yi ge dang rtsis 'gran pas kyang gzhon nu rgyal lo/ /de nas dga' bo dang kun dga' bo gnyis kyi stobs brgal ba'i phyir drung du phyin pas/ des lag pa reg
ma thag 'gyel/ de nas lhas sbyin byung ba na/ byang chub sems dpas phyag g.yas kyis btegs te nam mkha' la bskor nas sa la bor yang lus la mi gnod par byas so/ /de nas
'phongs 'gran pa na kun dga' bos rgyang grags gnyis/ lhas sbyin gyis rgyang grags bzhi/ dga' bos rgyang grags drug be con gyis dpag tshad gnyis kyi pha rol rnams su lcags
rnga re 'ben du btsugs pas rang rang gi 'ben la phog de las pha rol tu ma son/ gzhon nus rgyang grags bcu'i pha rol tu lcags rnga gcig shing ta la bdun/ de'i pha rol tu
lcags kyi phag rgod cig rnams btsugs te/ lha khang nas mes seng ge'i za 'gram gyi gnam ru blangs nas/ phyed krung du 'dug nas bdungs nas mda' 'phangs pas/ sngar gyi 'ben
de dag thams cad phug ste sa la zug nas mi snang bar gyur te khron pa lta bu byung bas mda'i khron pa zhes grags/ gzhan yang bang dang / mchongs la sogs pa sgyu rtsal thams
cad la gzhon nu lhag nas/ shAkya lag na be con gyis sa mtsho ma phul te/ byang chub sems dpas kyang 'jig rten dang mthun par bya ba'i

phyir/ sa mtsho ma dang / grags 'dzin ma dang / ri dwags 'dzin ma rnams 'khor mang po dang bcas khab tu bzhes pa'i tshul mdzad de/ dgung lo nyer dgu'i bar du de dag dang rtse
dga' la yongs su spyad do/ /de nas byang chub sems dpa' dam bca' dus las mi 'da' yang sangs rgyas kyis bskul ba chos nyid yin pas/ sangs rgyas kyis byin gyis brlabs pa'i
sil snyan gyi sgra las/ sdug bsngal brgyas gang sems can mthong nas ni/ /'gro ba'i mgon dang skyabs dang gnas gyur cing / /phan byed mgon dang dpung gnyen gyur cig ces/
/khyod kyis sngon gyi smon lam de skad btab/ /dge ba dpa' bo sngon gyi spyod pa dang / /'gro phan bya zhes smon lam dran par byos/ /'di ni khyod kyi tshad dang dus yin
gyi/ /drang srong mchog rab khyim nas 'byung bar byos/ /zhes sogs kyis bskul cing / btsun mo dag gi rol mo'i sgra las kyang / /srid gsum dga' dang nad kyi sdug bsngal 'bar/
/'chi med rab 'bar 'di ni mgon med pa/ /srid las 'byung la 'gro ba rtag tu rmongs/ /bum par chud pa'i bung ba 'khor ba bzhin/ /srid gsum mi rtag ston ka'i sprin dang 'dra/
/'gro ba'i skye 'chi gar la blta dang mtshungs/ /skyes bu'i tshe srog nam mkha'i glog 'dra ste/ /ri gzar 'bab chu lta bu myur 'gyogs 'gro/ /zhes sogs nas/ sngon gyi
spyod de rjes su dran gyis la/ /gti mug rab rib mun pas bsgribs pa yi/ /'gro la shes rab dam pa 'od bzang ba/ /chos mig dri med nyon mongs med pa byin/ /zhes pa'i sgra byung
bas/ byang chub sems dpa' yang rgyags pa'i

sems spangs te/ byang chub tu sems btang / de bzhin du lha'i bu 'bum phrag sum cu rtsa gnyis kyis kyang tshigs su bcad pas bskul cing / de'i tshe rgyal po'i rmi lam du byang
chub sems dpa' rab tu byung ba rmis pas/ de yid chags pa'i phyir/ dpyid bsil/ dbyar ran/ dgun dro ba'i khang bzang gsum byas pa'i tshe/ gzhon nu sus kyang ma tshor bar
mngon par 'byung du 'ong ngo zhes pa'i sgra dpag tshad gsum gyi bar du byung zhing / ltas mkhan rnams kyis kyang gzhon nu bkra shis kyi sgo nas mngon par 'byung bar 'gyur
ro zhes lung bstan pas/ rgyal pos sgo 'phar chen po sgra dpag tshad du grags pa'i mi lnga brgyas 'byed cing gcod pa byas so/ /de nas byang chub sems dpa' skyed mos tshal
du 'byon par dgongs te/ 'dun pa la shing rta sbyor cig gsungs pas/ 'dun pas kyang rgyal po la gsol pas/ rgyal pos gzhon nus yid du mi 'ong ba mi mthong bar bya ba'i phyir
phyogs thams cad nyams dga' bar byas so/ /de nas byang chub sems dpa' shar sgo nas thon pa dang / nyid kyi mthus lha'i sprul pas rgas pa'i sdug bsngal gyis nyen pa'i mi
zhig 'dug pa gzigs te/ 'dun pa la/ kha lo bsgyur ba mi rid nyam chung ba/ /sha khrag skam la rus lpags nyi tshe'i dkris/ /mgo dkar so rnal lus ni rab skem la/ /'khar ba
brten zhing mi bde 'khyor 'gro su/ /zhes gsungs pas/ 'dun pas/ lha/ mi 'di rgas pas zil gyis non pa ste/ /dbang po nyams shing sdug bsngal brtson stobs nyams/ /gnyen gyi
skye bos brnyas shing

mgon med gyur/ /don bgyid mi nus nags khrod shing ltar bor/ /zhes gsol pas/ yang byang chub sems dpas/ 'di ni 'di yi rigs kyi chos yin no/ /'on te 'gro ba 'di kun la yang 'byung
/ /tshig 'di yang dag ji bzhin myur du smros/ /thos nas de don 'dir ni tshul bzhin bsam/ /gsungs pas/ des/ lha/ 'di ni rigs chos yul 'khor chos ma lags/ /dar la babs
pa'i skye bo rgas pas 'joms/ /khyod kyi yab yum nye du gnyen tshogs kyang / /rgas las ma thar gzhan du 'gro thabs med/ /ces smras pa na/ byang chub sems dpas/ kha lo bsgyur
ba byis pa mi mkhas 'gro/ /gzhon pas rgyags spyos blo ngan rgas ma mthong / /nga ni slar 'gro shing rta myur du sgyur/ /nga ni rgas 'gyur rtse dgas ci zhig bya/ /zhes
gsungs nas nang du log go /yang lho sgor byon pas na ba'i sdug bsngal gzigs te/ kha lo bsgyur ba nyam chung lus mdog ngan/ /dbang po kun nyams dbugs dbyung rab tu dka'/
/yan lag kun skam lto dkrugs nyam thag gyur/ /rang gi gcin stug smad pa'i nang 'dug su/ /gsungs pas/ des/ lha/ mi 'di shin tu nad kyis btab pa ste/ /nad kyi nyer 'tshe 'chi
bas 'gum la thug /gzi brjid ma mchis stobs kyang rnam par nyams/ /mgon skyabs gling dang dpung gnyen ma mchis lags/ /zhes smras so/ /byang chub sems dpas/ nad med pa
yang rmi lam rtsed dang mtshungs/ /nad kyi 'jigs pa 'di ltar mi zad pa'i/ /gnas 'di mthong nas skyes bu mkhas pa rnams/ /rtse dga' sdug pa'i 'du shes ji ltar

skyed/ /zhes gsungs/ nub tu shi ba gzigs nas/ kha lo bsgyur ba mi 'di khyor btegs nas/ /mi dag skra bshig mgo la sas 'thor zhing / /sna tshogs gang dag brjod cing brang brdungs
pas/ /mdun nas bskor te khyer ba 'di su zhig /gsungs pa dang / yang des/ lha/ mi 'di 'dzam bu'i gling du gum pa ste/ /pha ma 'chi 'brangs bu rnams slar mi mthong / /longs
spyod khyim dang mdza' bshes gnyen tshogs rnams/ /spangs nas 'jig rten pha rol dag tu 'gro/ /zhes zer ba la/ byang chub sems dpas/ rga bas gnod 'gyur gzhon yang ci
mi rung / /nad kyis gnod 'gyur nad med ci mi rung / /ring du mi gnas gson yang ci mi rung / /dga' ba la chags mkhas kyang ci mi rung / /da lta na rga 'chi ba med gyur kyang
/ /sdug bsngal chen po phung po lnga 'dzin na/ /na rga 'chi ba rtag 'brangs smos ci dgos/ /slar log rab tu thar bar bya ba bsam/ /zhes gsungs shing / yang byang sgor dge
slong gzigs te/ kha lo bsgyur ba sems zhi rab zhi zhing / /mig phab 'gro la gnya' shing gang tsam lta/ /ngur smrig gos gyon spyod ni lhung bzed thogs/ /mi rgod ma khengs
skyes bu 'di su zhig /gsungs pa na/ des smras pa/ lha/ mi 'di dge slong zhes ni bgyid pa lags/ /'dod pa'i dga' ba spangs shing dul bar spyod/ /bdag nyid rab tu byung zhing
zhi ba 'tshol/ /chags sdang bral ba bsod snyoms spyod cing rgyu/ /zer ba dang / byang chub sems dpas/ dge ba legs smras 'di ni nga 'dod de/ /rab byung mkhas pa rnams
kyis rtag tu bsngags/ /de ni bdag

dang sems can gzhan la'ang phan/ /'tsho bde nyams mthun 'chi med 'bras bur 'gyur/ /gsungs shing / de nas byang chub sems dpas nang du log ste bzhugs so/ /rgyal pos de dag mthong
thos pas/ bsrung ba'i phyir ra ba dang / 'obs dang / sgo brtan po bcu drug grong khyer gyi bzhi mdor srung ba'i mi bzhag btsun mo rnams glu dbyangs dang rtse dga' byed
du bcug de'i tshe byang chub sems dpa' khab nas gshegs pa'i ltas su bya skad mi 'byin/ padma rnyid/ shing la me tog mi 'char/ gling bu dang pi waM sogs rgyud chad/ rdza
rnga brdungs kyang skad med par gyur te/ de dag mthong bas rgyal po sems khong du chud cing / sa mtsho ma la sa g.yo ba sogs rmis/ byang chub sems dpa'i rmi lam du/ rkang
lag gis rgya mtsho dkrugs/ sa mal char byas/ ri rab sngas su bcug 'od kyis mun pa gsal/ gdugs gcig gis 'jig rten gsum khyab pa la sogs pa rmis so/ /de nas byang chub
sems dpas yab kyis ma gnang bar rab tu 'byung bar mi rigs dgongs nas yab kyi drung du song ste/ bdag mngon par 'byung ba'i dus la babs kyi bgegs dang mi dges par ma mdzod
cig gsungs pas/ yab kyis/ khyod kyis 'dod pa'i mchog sbyin gyi khab tu bzhugs shig gsungs pa dang / byang chub sems dpa'i rga nad 'chi rgud bzhi med pa 'tshal lo gsungs
pas/ yab kyis de sbyin pa'i thabs med/ gzhan gang 'dod pa slongs shig zer ba la/ yang byang chub sems dpas/ rga nad 'chi ba'i 'jigs dang rgud par mi 'gyur ba/ /lha gcig gal
te mchog

[A: 31b ]bzhi 'di dag mi stsol na/ /gzhan yang mchog gcig gsol gyi rgyal po gsan du gsol/ /'di nas shi 'phos nying mtshams sbyor bar mi 'gyur mdzod/ /ces gsungs pas/ rgyal
po'i dgongs pa la de ni bdag gis sbyin par mi nus/ 'di btsas pa'i tshe yang srid pa tha ma bar bya'o zhes smra la/ bram ze rnams kyis kyang mngon par 'byung ba lung bstan
pas/ 'di nges par 'gro snyam nas skad chung ngus khyed kyi bsam pa rdzogs par gyur cig ces smras so/ /rgyal pos don de shAkya rnams la bsnyad pas/ bsrung bar rigs zhes thams
cad bgros te bsgo bzhir shAkya gzhon nu lnga brgyar re/ shing rta lnga brgya re/ dpung bu chung lnga brgya re dang bcas bkod/ shAkya rgan rabs rnams lam gyi bzhi mdo
dang / sum mdor 'khod/ rgyal po'ang mel tshe byed do/ /de'i tshe gnod sbyin rnams dang / 'phrog ma'i bu rnams dang / sum cu rtsa gsum pa rnams mchod pa'i las byed do/ /lha'i
bu chos spyod la sogs pas btsun mo'i 'khor mi sdug par bsgyur ba de la gzigs pas dur khrod kyi 'du shes skyes te/ e ma skye dgu rnams ni sdug bsngal gyur/ /srin mo'i
tshogs la dga' ba ji ltar rnyed/ /'dod pa yon tan med la yon tan 'dzin/ /gti mug mun pas rab bsgribs blo gros ngan/ /dper na bya ni bya rgyar chud pa bzhin/ /nam yang 'byung
ba rnyed par 'gyur yin/ /zhes gsungs te mi sdug par sgom mo/ /de nas byang chub sems dpas smon lam 'di skad btab ste/ sems can thams cad la chos kyi sgra bsgrag par
bya'o/ /ma rig pa'i mun pa gsal bar bya'o/ /nga rgyal gyi ri bo bsnyil bar bya'o/ /srid pa'i mdud pa dgrol bar bya'o/ /zhes dgongs te nam phyed kyi dus khang bzang gi steng
du song ste/ sangs rgyas thams cad la phyag btsal nas bltas pas/ brgya byin dang rgyal po chen po bzhi dang / nyi zla gnyis kyang phyag 'tshal zhing 'dug pa dang / skar
ma rgyal shar ba yang mthong ste/ 'dun pa la/ nga yi bkra shis 'di ni don kun 'grub/ /do nub gdon mi za ba don 'grub kyi/ /'dun pa phyi bshol ma byed la gor du/ /rta rgyal
rgyan gyis brgyan pa nga la byin/ /gsungs pa na/ 'dun pas gang du bzhud zhus pas/ mngon par 'byung ngo gsungs/ 'dun pas yang yang ldog kyang ma gnang bar/ dus ma lags
so zhus pas/ sems can rnams kyi don ni 'tshol ba na/ /byang chub rga shi med pa'i gnas thob nas/ /'gro ba sgrol zhes nga yis yun ring nas/ /smon lam btab pa de yi dus la
bab/ /ces gsungs shing / lha'i bu yang dag bskul ba pos kyang / da ni mngon par 'byung ba'i dus la bab bo zhes bskul/ lha'i bu kha cig gis srung ma rnams myos par byas/
de nas brgya byin gyis bkra shis kyi sgo phyes/ rta lnga ldan la chibs la rgyal chen bzhis btegs te nam mkha' la byon pas/ tshangs pa dang brgya byin gyis lam bstan/ 'od
kyis mun pa gsal/ mchod pa dang / rol mo dang bcas te gyad kyi yul 'das nas mchod rten rnam dag gi drung du phyin te/ rta dang rgyan 'dun pa la byin la/ 'di dag khyer la
ser skyar songs shig gsungs/ 'dun pas bdag la chad pas gcod du mchi'o byas pas/ nga la byams

pa bzhin khyod la byams par 'gyur gyi ma 'jigs shig gsungs pa bzhin des kyang log ste/ bkod pa'i gtam rnams rgyal po sogs la smras pas thams cad ngo mtshar skyes/ byang chub
sems dpa'i mthus mya ngan yang med par gyur to/ /der mchod rten zhig brtsigs pas 'dun pa slar log gi mchod rten zhes grags/ de nas mchod rten rnam dag gi drung du nyid
kyi dbu skra nyid kyis bzhar ba lha rnams kyis gdan drangs te mchod rten brtsigs pas gtsug phud kyi mchod rten du grags/ der rab byung gi tshul dang mthun pa'i gos shig rnyed
na rung snyam pa dang / gnas gtsang ma'i lha rngon pa'i gzugs su sprul pas na bza' ngur smrig phul ba bzhes te/ sa der mchod rten brtsigs pas ngur smrig blangs pa'i
mchod rten zhes kyang grags/ de ltar gtsug phud bcad/ ngur smrig bgos te rang byung gi rab tu byung bar mdzad pas don grub rab tu byung ngo zhes pa'i sgra 'og min gyi bar
du grags so/ /de nas bram ze rigs ldan gyi gnas su bsod snyoms la byon nas yangs pa can na sgyu rtsal shes kyi bu ring 'phur slob ma mang po la ci yang med kyi skye mched
ston pa nyan pas tshegs med du mkhyen nas de bas lhag pa'i chos shig 'tshol snyam du dgongs te/ ma ga dha dang / rgyal po'i khab kyi grong khyer sogs su byon/ rgyal po
gzugs can snying po grong khyer ba dang bcas pa dad par byas/ rgyal po'i khab de nyid na rengs byed kyi bu lhag spyod slob ma mang po la srid rtse'i sems ston pa'i sar phyin
te bslabs pas khong du chud de/ 'dis ni myang 'das su 'gyur ba ma yin no zhes sun

phyungs te song ngo / /de'i lnga sde yang byang chub sems dpa'i rjes su 'brangs so/ /de nas brtul zhugs ngan pas dag pa sun phyung ba'i ri chu bo ne ranydza na'i 'gram du til
'bru gcig dang 'bras 'bru gcig rgya shug 'bru gcig la brten nas lo drug tu dka' ba spyad de mkha' khyab kyi ting nge 'dzin la zhugs pas/ lha'i bu khag cig gis lha mo sgyu
'phrul ma la gzhon nu shi'o zhes smras pas lha mos bltar 'ongs te/ byang chub sems dpa'i lus skam pa shi ba dang 'dra ba mthong bas/ nga'i skye ba'i tha ma 'di'o zhes
pa'i dam bca' yang ma rdzogs/ bram ze dag gis lung bstan kyang mi bden no zer zhing smre sngags 'don pa na/ byang chub sems dpas/ nyi zla skar tshogs sa la lhung 'gyur srid/
/so so skye bo yin yang nga mi 'chi/ /de phyir 'di la mya ngan khyod ma byed/ /ring por mi thogs byang chub sangs rgyas mthong / /zhes gsungs pas dga' ste rang gnas
su song ngo / /de'i tshe ba glang rdzi rnams kyis rna bar shing bal bcug nas snar 'byin pa la sogs pa byed cing / bdud kyis glags btsal kyang ma rnyed do/ /de nas dka' thub
kyis grol bar 'dzin pa dgag pa'i phyir kha zas rags pa gsol bas/ lnga sdes 'di ni lhod pa/ mang du bza' ba/ dka' thub las nyams pa'o zhes brjod cing ma dad par gzhan du
song ngo / /der lha rnams kyis gos ngur smrig phul ba bzhes te/ de'i tshe byang chub sems dpa' lus mdzes pas dge sbyong mdzes pa zhes grags/ de nas zhing pa'i bu mo legs
skyes mas ba stong gi zho'i nying khu phul ba de dag gsol bas mtshan dpe mchog tu gsal zhing 'od

'dom gang gis brgyan par gyur to/ /de nas byang chub sems dpas bdud las rgyal bar bya ba'i phyir byang chub kyi shing drung du gshegs pas/ lha'i mthus rlung dang char gyi lam
chags shing chag chag btab/ ri dang shing dang byis pa btsas ma thag pa thams cad kyang mgo de phyogs su ston cing / stong gsum gyi bdag po tshangs pas rang gi 'khor rnams
la do nub byang chub sems dpa' byang chub kyi snying por gshegs kyi mchod pa'i las gyis shig ces bsgos nas mchod pa'i bkod pa bsam gyis mi khyab pa sprul lo/ /byang
chub sems dpas 'od bkye ba de phog pa'i sems can thams cad kyi nyon mongs pa dang sdug bsngal thams cad zhi zhing snod kyi skyon thams cad sbyangs so/ /de nas rtswa 'tshong
bkra shis la/ bkra shis rtswa 'di nga la myur du byin/ /de ring nga la rtswa yis don chen 'gyur/ /dpung dang bcas pa'i bdud rnams bcom nas su/ /byang chub dam pa zhi ba
'thob par 'gyur/ /zhes gsungs pa dang / des kyang rtswa ku sha sngo 'jam yid du 'ong ba phul ba bzhes te/ byang chub kyi shing la lan gsum bskor te/ rtswa'i rtse mo nang
du bstan/ rtsa ba phyir bstan pa la zhal shar du phyogs par bzhugs te/ sku drang por bsrangs nas dgongs pa mngon du bzhag ste/ stan 'dir bdag gi lus 'di skam gyur tam/
/sha rus lpags pa'i tshogs rnams zhig kyang rung / /bskal mang rnyed dka'i byang chub ma thob bar/ /stan 'di la ni lus bskyod mi bya'o/ /zhes yid dam brtan po mdzad pas/
lha rnams kyang byang chub sems dpa' bsrung ba'i phyir phyogs bcur 'khod do/ /de nas

byang chub sems dpas smin mtshams nas 'od bkyes pas/ zhing khams dpag med snang bar byas nas byang chub sems dpa' mang po 'dus nas mchod pa byed cing / slar yang bdud 'joms
pa zhes bya ba'i 'od zer bkyes pas bdud gnas thams cad snang zhing g.yos/ slar mog mog por byas te/ sems can shin tu dag pa bskal mang spyod spyad pa/ /zas gtsang sras pos
rgyal srid dag ni rab spangs te/ /phan byed de ni bdud rtsi mngon par 'dod pas byung / /byang chub shing drung 'ongs kyi de ring bsgrin par gyis/ /zhes pa la sogs pa'i
sgra yang byung zhing / bdud sdig can la rang gnas su mun pas khyab pa sogs rmis te/ rang gi 'khor rnams la sbran/ bu ded dpon gyis ldog kyang ma ldog par/ gnod sbyin grul
bum lto 'phye chen po'i gzugs/ /srin po yid dang sha za'i gzugs dang bcas/ /'jig rten mi sdug drag gzugs ji snyed pa/ /thams cad sgyu yis der ni sprul pa bya/ /zhes pa
ltar sgyu ma lta bu'i blo can ma yin pa rnams mthong ba tsam gyis snying 'gas par 'gyur ba/ kha bzhin dmar la lus po ser ba dang / /lus po dmar la kha bzhin ser ba dang
/ /mgo gcig mgo gnyis mgo gsum ldan pa dang / /mgo stong bye ba'i bar ldan rab tu mang / /zhes pa ltar gyi lus can mtshon cha sna tshogs 'dzin pa'i dmag sa ya sum cu lhags
te/ g.yas phyogs nas byang chub sems dpa' la dga' ba rnams kyis bzlog g.yon nas mi dga' rnams kyis bskul te/ phyogs rnams kun nas ri yi phreng ba dang / /mkha'

las brag dang mtshon gyi char pa dang / /rdo rje 'bar ba'i tshogs char 'bab pa yis/ /shAkya'i bu de thal bar brlag par bya/ /zhes zer zhing mtshon cha sogs char bzhin du bar
mtshams med par babs kyang / shAkya'i sras pos chos rnams rten 'byung ba/ /dngos po med pa'i ngo bo nyid du rtogs/ /nam mkha' lta bu'i sems dang rab tu ldan/ /dpung bcas
g.yo sgyu mthong yang nyes pa med/ /ces pa ltar byang chub sems dpa'i ting nge 'dzin gyi mthus gnod pa med cing mtshon cha rnams me tog gi char du gyur pa dang / bdud na
re/ khyod kyi bsod nams de tsam gyis thar pa ga la thob zer ba la/ byang chub sems dpas/ khyod kyis gtan pa med pa'i mchod sbyin gcig byas pas 'dod pa'i dbang phyug tu
gyur pa yin/ ngas gtan pa med pa'i mchod sbyin du ma byas so zhes gsungs pas/ bdud kyis/ sngon chad kho bo'i mchod sbyin kha na ma tho med/ /gtan pa med pa byas pa'i dpang
du khyod 'dir yod/ /'dir ni khyod la dpang po gang yang yod min pas/ /smras kyang phan pa ci yod khyod ni pham par gyur/ /zer ba na/ byang chub sems dpas phyag g.yas pa
sa la brdabs te/ sa 'di 'gro ba kun gyi gnas yin te/ /rgyu dang mi rgyu snyoms shing nye 'khon med/ /'di ni bdag gi dpang ste bdag brdzun med/ /'di la khyod kyi dpang byos
shig ces gsungs pas/ sa rnam pa drug tu g.yos pa'i gseb nas sa'i lha mo lus phyed phyung nas thal mo sbyar te/ skyes bu chen po de bzhin no/ /khyod kyis ji skad smras
pa de bzhin te/ 'di ni bdag la mngon sum mo/ /'on kyang bcom

ldan 'das nyid lha dang bcas pa'i 'jig rten thams cad kyi dpang du gyur pa lags so/ /zhes smras te mi snang bar gyur to/ /de nas/ g.yon can dpung bcas sa sgra de thos pas/
/nags su seng ge'i sgra bsgrags was thos dang / /bya rog rdo 'phangs mdo la byer ba bzhin/ /dngangs skrag snying gas thams cad rab tu byer/ /zhes pa ltar phyogs su byer ro/
/de nas sdig chen yid ma dga' nas bdud kyi bu mo rnams nyams sad du btang bas/ de dag gis kyang byang chub sems dpa'i mdun du phyin te g.yo sgyu sna tshogs bstan kyang
bslu ma nus pas sdig can shin tu yid ma dga' ba na/ shing gi lha dpal ldan sogs kyis/ khyod ni dgung zla yar gyi ngo ltar mdzes pa'o/ /zhes sogs kyis byang chub sems dpa'
la bstod pa dang / gnas gtsang ma'i rigs kyi lha dag gis/ sdig can khyod ni glang rgan 'dam du bying ba ltar nyam chung ba'o/ /zhes sogs kyis smad cing bzlogs kyang bdud
kyi dmag grangs ji snyed pa yod do cog sbran te song nas mtshon char sna tshogs 'phangs shing cho 'phrul sna tshogs bstan kyang glags ma rnyed pa thams cad 'thor nas zhag
bdun du ma 'phrad/ de'i tshe bdud mang pos byang chub tu sems bskyed do/ /de nas byang chub sems dpas nam gyi stod la bsam gtan bzhi mngon du mdzad/ gung la mngon shes
rnams bskyed nas/ nam gyi cha smad skya rengs 'char kha'i tshe zag med kyi ye shes mngon du byas te mngon par rdzogs par sangs rgyas nas shing ta la bdun tsam du nam mkha'
la 'phags te/ lam gyi rgyud ni chad do zhes sogs ched du brjod/ lha rnams kyis me tog pus nub tsam du

gtor te mchod/ lha'i bu mo rnams kyis bstod/ 'od kyis 'jig rten snang bar byas/ sa rnam pa drug tu g.yos/ phyogs bcu'i sangs rgyas rnams kyis kyang / bdag cag ji ltar sangs
rgyas pa/ /de lta kho nar khyod sangs rgyas/ /dper na mar dang mar nyid kyi/ /nying khu mtshungs pa bzhin du gyur/ /ces gsungs shing / nyid kyi gsung gis kyang / bsod nams
rnam smin bde zhing sdug bsngal sel/ /bsod nams ldan pa'i mi yi bsam pa 'grub/ /bdud bcom nas ni byang chub mngon sangs rgyas/ /mya ngan 'das shing bsil ba'i dngos po
thob/ /ces ched du brjod do/ /zhag bdun phrag dang po la skyil krung ma bshig par byang chub kyi zhing la gzigs/ gnyis pa la stong gsum ring du 'chag gsum pa la byang chub
kyi snying po la spyan mi 'dzum par gzigs/ bzhi pa la shar nub kyi bar du rgyang mi ring bar 'chag bdud kyis mya ngan las 'da' bar zhus kyang gdul bya'i don ma zin gyi
bar du mya ngan las mi 'da' bar zhal gyis bzhes/ bdud kyi bu mo dga' ma sogs bslur byung ba na rgan mor mdzad/ bdun phrag lnga pa la klu btang bzung ba'i gnas su bzhugs so/
/drug pa la shing nya gro dha skyong du bzhud de/ kun tu rgyu rnams la/ chos thos pa dang mthong ba dang / /dben par dga' ba bde ba yin/ /srog chags 'byung po rnams la
gdams/ /gnod pa mi byed 'jig rten bde/ /zhes sogs gsungs/ bdun pa la shing sgrol rgyu'i drung du bzhugs te/ tshong pa ga gon dang bzang pos/ sbrang rtsi

dang / skyo ma dang / bu ram shing bshus pa dag phul ba na/ sngon gyi sangs rgyas rnams kyis snod ji lta bur bzhes dgongs pa dang / rgyal chen bzhis gser la sogs pa'i lhung
bzed phul ba ma bzhes/ rnam sras la rdo'i lhung bzed bzhi yod pa rgyal chen bzhis re re bzung rin po ches bkang nas phul bas/ bde bar gshegs la lhung bzed phul cig dang
/ /khyod ni theg pa mchog gi snod du 'gyur/ /nga 'dra dag la lhung bzed phul ba yis/ /dran dang blo gros nam yang nyams mi 'gyur/ /zhes gsungs te bzhes nas bzhi cha gcig
tu byin gyis brlabs pa blangs so/ /de nas ga gon dang bzang pos ba stong gi spris ma bzhos nas rin po che'i gzhong par blugs te phul ba gsol nas gzhong pa bor ba tshangs
pas khyer/ de nas ston pas/ lha yi bkra shis don grub cing / /phyogs rnams bkra shis byed pa des/ /khyod kyi don rnams 'grub gyur cig /thams cad myur du mthun par shog /ces
sogs kyis shis pa brjod de/ sbrang rtsi 'byung ba zhes bya ba'i rgyal bar lung bstan/ de nas ston pa thugs las chung ngur bzhugs te/ zab zhi spros bral 'od gsal 'dus ma
byas/ /bdud rtsi lta bu'i chos shig kho bos rnyed/ /su la bstan kyang go bar mi nus pas/ /mi smra nags 'dabs gnas par bya ba snyam/ /zhes dgongs shing / 'jig rten kun la
snying brtse mtha' yas nga / /gzhan gyis gsol ba btab la nga mi ston/ /skye bo 'di dag tshangs la dad pa ste/ /de yis gsol ba btab na 'khor lo bskor/ /snyam du dgongs te
'od zer bkye bas/ stong

gsum gyi bdag po tshangs pa gtsug phud can gyis grogs sbran te tshangs pa 'bum phrag drug cu rtsa brgyad dang bcas pas thal mo sbyar te/ ye shes chen mo mchog gi dkyil 'khor
bsgrubs nas ni/ /phyogs bcu dag tu 'od zer rnam par bkye mdzad de/ /ye shes zer gyis mi yi padma kha 'byed pa/ smra ba'i nyi ma de ring ci slad btang snyoms bzhugs/ /zhes
sogs kyis bskul nas/ cang mi gsungs bar gnang ngo / /slar yang chos la gus pa bskyed pa'i phyir yang yang gsol ba btab pa'i slad du/ thugs las chung ngu la gzhol bar mdzad
do/ /de tshangs pas shes nas brgya byin sbran nas/ brgya byin gyis/ zla ba nya ba gza' las thar ba ltar/ /khyod kyi thugs ni shin tu rnam par grol/ /g.yul las rnam par
rgyal ba bzhengs su gsol/ /'jig rten mun par shes rab 'od dbyung gsol/ /zhes pa dang / tshangs pas kyang kun tu 'tshal bar gyur pa mchis lags kyi/ thub pa khyod kyis chos
ni bstan du gsol/ /zhes gsol ba btab pa na/ ston pas/ skye dgu 'dod pa rnams kyis bcings/ /rgyun gyis rab tu bdas pa yin/ /ngas ni tshegs chen po yis rnyed/ /de lta bas
na bstan mi phan/ /zhes gsungs pa na/ slar yang tshangs pas gser gyi 'khor lo rtsibs stong dang ldan pa phul te/ ma ga dha yi yul 'dir sngon chad chos/ /ma dag dri mas
rjes su 'brel ba byung / /bdud rtsi'i sgo mo dbye bar mdzod cig chos/ /rdul bral dri ma med pa bstan du gsol/ /zhes gsol ba btab pas/ bcom ldan 'das kyis 'jig

rten la gzigs nas ma nges pa dang / log par nges pa dang / yang dag par nges pa ste gsum du gnas pa las/ ma nges pa la gzigs te/ tshangs pa ma ga dha yi sems can gang su dag
/skal bar ldan zhing rigs dang ldan gyur pa/ /mi tshe 'du shes rtag tu chos nyan pa/ /de dag la ni bdud rtsi'i sgo dbye 'o/ /zhes zhal gyis bzhes so/ /de nas byang chub
kyi shing gi lha bzhis/ chos kyi 'khor lo gang du bskor zhus pas/ wa ra na sir bskor gsungs pa na/ de dag gis/ de ni skye bo nyung zhing grib ma chung bas gzhan du rigs
so zer ba la/ ston pas/ bzhin bzang dag de skad ma zer cig wa ra na si de ni sngon gyi drang srong rnams kyi gnas sa ste/ lha dang klu yis mngon bstod rtag tu chos ni rnam
par gzhol/ /ngas ni sngon chad sangs rgyas bye ba dgu bcu rtsa gcig bsten/ /de dag drang srong zhes bya nags mchog dam pa der ni 'khor lo bskor/ /zhes gsungs shing de nas
su la chos bstan dgongs pa dang / lhag spyod 'das nas zhag bdun dang / ring 'phur 'das nas zhag gsum lon par dgongs nas lnga sde la gzigs pas/ de dag skal ba dang ldan
par mkhyen nas gsal ldan du byon pas/ 'tsho ba pa nyer 'gro dang 'phrad de/ khyod dbang po ni gsal/ pags pa ni dag na/ su las tshangs par spyad zhus pa na/ ston pas/ nga
la slob dpon gang yang med/ /nga dang 'dra ba yod ma yin/ /nga ni gcig pu rdzogs sangs rgyas/ /bsil 'gyur zag pa med pa yin/ /gsungs pas/ de na re/ dgra bcom par zhal gyis
'che 'am zer ba dang /

ston pas/ nga ni 'jig rten dgra bcom pa/ /nga ni ston pa bla na med/ /lha dang lha min dri zar bcas/ /nga yi do zla'i gang zag med/ /gsungs pas/ des rgyal bar zhal gyis bzhes
sam zer ba la/ ston pas/ gang dag zag pa zad brnyes pa/ /nga 'dra rgyal bar shes par bya/ /nga ni sdig pa'i chos las rgyal/ /de bas nyer 'gro nga rgyal yin/ /gsungs pas/
des/ 'o na gar bzhud zer/ nga ni wa ra na sir 'gro/ /grong khyer gsal ldan song nas ni/ /long ba lta bu'i 'jig rten la/ /mtshungs pa med pa'i 'od bya'o/ /zhes gsungs pas
de bzhin du 'gyur ro zer te lho phyogs su song / ston pas byang phyogs su steng rgyas sogs nas rim gyis gshegs/ ganggA'i 'gram du byon te gru la sgrol gsungs pas mnyan
pas gru tshas dgos zer ba la/ nga la gru tshas med gsungs nas nam mkha' la 'phur nas gshegs pas/ mnyan pa dag 'gyod pa skyes shing ngo mtshar nas rgyal po la zhus pas/ rgyal
po gzugs can snying pos de phyin chad rab byung la gru tshas mi len par byas so/ /de nas 'khor mo 'jig tu gshegs pa lnga sdes rgyang ring po nas mthong nas/ dge sbyong
go'u ta ma lhod pa mang du bza' ba/ spong ba las nyams pa de 'ong gi 'di la sngon du ldang ba dang / phyag kyang mi bya/ stan lhag ma 'di la 'dug na 'dug tu chug zer ba'i
'og khrims bcas te/ kun shes kyi sems kyis khas ma blangs/ de nas ston pas byon pas lnga sde'i 'og khrims de rang zhig tu song ste/ stan las langs te/ la las bsu/ la
las gdan btings/ la las zhabs bkru ba'i chu

bshams nas khyed legs par byon nam/ stan 'di la bzhugs su gsol zhes zhus pa na/ ston pas stan la bzhugs nas lnga sde dga' mgu bar bya ba'i gtam mang po mdzad pa na/ lnga sdes
tshe dang ldan pa gau ta ma/ dbang po ni gsal/ pags pa ni yongs su dag na/ ye shes mthong ba'i khyad par mngon du mdzad dam zhes zer ba la/ ston pas/ dge slong dag de
bzhin gshegs pa la tshe dang ldan pa zhes ma zer zhig khyed rang dag yun ring por mi bde bar 'gyur ro/ /ngas ni bdud rtsi thob bo/ /sangs rgyas so/ /thams cad mkhyen pa'o/
/sngar khyod rnams kyis 'og khrims 'di ltar ma bcas sam/ dge slong dag ngas khyod rnams la chos bshad kyi tshur shog nyon cig nan tan gyis shig rna ba lhogs shig dang ngas
gdams shing rjes su bstan no/ /zhes gsungs pas de'i mod la/ de dag gi mu stegs kyi rtags rnams med par gyur te/ dge slong bsnyen par rdzogs nas lo brgya lon pa lta bur
gyur te/ de dag gis kyang nyes pa bshags te gus pa yang bskyed do/ /de nas ston pas/ sngon gyi sangs rgyas rnams gang du bzhugs nas chos kyi 'khor lo bskor snyams pa dang
/ sa phyogs der rin po che'i khri stong byung bar gyur to/ /der khri snga ma gsum la bskor ba mdzad de/ bzhi pa la skyil mo krung bcas te bzhugs so/ /lnga sdes kyang ston
pa'i zhabs la phyag btsal te spyan sngar 'khod do/ /de'i tshe bcom ldan 'das kyi sku las 'od zer bkyes nas 'jig rten gyi khams thams cad khyab par byas te/ 'od de las/
de ni thugs dam bstan pa ste/ /wa ra

na si ri dwags nags/ /gshegs te 'khor lo bla med pa/ /shin tu rmad byung dpal ldan bskor/ /rgyal las bskal pa phrag khrig bsgrubs/ /chos de nyan par gang 'dod pa/ /de ni rings
par la gor du/ /chos nyan pa yi phyir shog cig /ces bya ba la sogs pa'i sgra grags pas/ byang chub sems dpa' dang / lha'i 'khor dpag tu med pa 'dus so/ /de nas ston pa
'dis 'khor gyi thog ma kun shes kau dri nya/ rta thul/ rlangs pa/ ming chen/ bzang ldan ste/ lnga sde bzang po la/ dge slong dag mtha' gnyis po 'di dag ni rab tu byung
bas 'jug par bya ba ma yin te/ 'dod pa bsod nyams kyi mtha' dang / ngal zhing dub pa'i mtha' 'o/ /de bas na mtha' gnyis spangs nas dbu ma'i lam gyis de bzhin gshegs pa chos
ston to/ /de ni 'di lta ste 'phags pa'i lam yan lag brgyad do/ /dge slong dag bzhi po 'di dag ni 'phags pa'i bden pa bzhi ste/ gang zhe na/ sdug bsngal dang / kun 'byung
dang / 'gog pa dang / lam mo zhes sogs lan dang pos bden pa bzhi'i ngo bo dang / yang dge slong dag sdug bsngal yongs su shes par bya'o/ /kun 'byung spang bar bya'o zhes
sogs lan gnyis pas bden pa bzhi'i bya ba dang / yang dge slong dag sdug bsngal shes so kun 'byung spangs so zhes sogs lan gsum pas bden pa bzhi mthar phyin par bzlas pa
ste/ de ltar rnam pa bcu gnyis dang ldan pa'i chos kyi 'khor lo bskor bas lan gnyis pa la kun shes kyis dgra bcom pa thob/ gzhan bzhi la mthong lam skyes/ gsum pa'i tshe
bzhi pos kyang dgra bcom pa thob bo/ /'o na lnga sde 'di dag ston

pa 'di'i 'khor gyi thog mar 'byung ba'i rgyu mtshan ci zhe na/ ston pa 'di sngon rgyal po byams pa'i stobs su gyur pa na/ de'i tshe gnod sbyin mig dmar zhes pa lngas nyin re
la sems can du ma srog gcod cing bza' bar byed pa las/ rgyal po 'di 'khrungs pa'i stobs kyis gnod sbyin de dag la sems can gyi srog gcod pa'i skal ba med par gyur nas lus
shin tu rid par gyur nas nags gseb cig tu gnas pa las/ rgyal po des nags su byon pa dang / de dag mthong nas lus 'di lta bur gyur pa ci yin gsungs pas/ gnod sbyin rnams
kyis gong gi rgyu mtshan zhus pa na/ rgyal po snying rje dpag tu med pa skyes te rang gi mgrin pa'i rtsa bcad de khrag dang / lus kyi sha bcad nas de rnams la byin pas/
de dag na re/ 'di ltar byas nas khyed ci 'dod zer ba na/ rgyal pos/ bsod nams 'di yis thams cad gzigs pa nyid/ /thob nas nyes pa'i dgra rnams pham byas te/ /skye rga na
'chi'i rba klong 'khrugs pa yi/ /srid pa'i mtsho las 'gro ba 'don par shog /ces gsungs pas/ de dag gis/ de'i tshe nged rnams kyang khyed kyi 'khor gyi thog mar skye bar gyur
cig ces smon lam btab pa la brten nas gnod sbyin de dag rgyal po de sangs rgyas nas ston pa 'dir gyur pa'i tshe 'khor 'dus pa dang por byung ba yin par bshad pa yin no/
/de ltar chos 'khor bskor nas/ mya ngan las 'das pa'i mdzad pa ni/ de nas mya ngan las 'da' bar nye ba na/ ston pas kun dga' bo la mya ngan las mi 'da' ba gsol bar bskul
ba'i phyir du/ kun dga' bo gang su yang rung rdzu 'phrul gyi

rkang pa bzhi la brten sgom mang du byas pa de 'dod na bskal pa'i bskal pa las lhag gi bar du 'dug go /de bzhin gshegs pas rdzu 'phrul gyi rkang pa bzhi la brten sgom mang
du byas pas/ de bzhin gshegs pa bzhed na bskal pa'i bskal pa las lhag pa'i bar du yang bzhugs so/ /zhes lan du mar bskul kyang kun dga' bo bdud kyis khebs pas cang mi zer
ro/ /de'i tshe bdud sdig can gyis mya ngan las 'da' bar gsol ba btab pas zla ba gsum na 'da' bar zhal gyis bzhes so/ /de nas ston pas 'tsho ba'i 'du byed ni byin gyis brlabs/
tshe'i 'du byed ni spangs so/ /de'i tshe sa g.yos/ skar mda' lhung / phyogs tshig bar snang gi lha rnams kyis rnga brdungs par gyur pa na/ de'i rgyu zhus pas/ sa g.yos
pa'i rgyu brgyad gsungs pas/ kun dga' bos bcom ldan 'das kyis tshe'i 'du byed btang bar rig nas gsol ba btab pas ma gnang ngo / /de nas kyang yul yangs pa can la sogs
pa du mar gdul bya mang po'i don mdzad de/ rim gyis grong khyer rtswa can gyad kyi yul dang nye ba shing sA la zung gi tshal ga la ba der gshegs pas/ der grong khyer pa
rnams kyis lam thams cad mdzes par byas/ sA la zung gi dbus su khri bcas 'phong byang du bstan pa la glo g.yas pa phab/ zhabs kyi steng du zhabs bzhag ste mya ngan las 'da'
ba'i 'du shes mdzad nas gzims so/ /der kun dga' bo ni khri la 'jus nas ngu zhing smre sngags 'don pa la/ ston pas/ kun dga' bo khyod mya ngan dang smre sngags 'don par
ma byed cig de ci'i phyir na/

kun dga' bo khyod kyis de bzhin gshegs pa'i nye gnas byas pa ni/ byams pa'i lus dang / ngag dang / yid kyi las kyi phan pa dang / bde ba dang / gnyis su med pa dang / tshad
med par byas so zhes gsungs shing / ngo mtshar ba'i chos bzhi gsungs nas mya ngan bsal lo/ /de nas ston pa'i sku dngos kyi gdul bya rab dga' dang / rab bzang / 'dun pa rnams
la chos bstan pas de rnams kyis kyang bden pa mthong / de nas bcom ldan 'das kyis mu stegs can shAkya dang mos pa ral pa can ma gtogs rab tu mi dbyung / 'khor rnam bzhir
phan bder 'gyur ba'i gsung rab bcu gnyis bklag ston pa so thar la gyis/ rgan pas gzhon pa rnams yo byad kyis bsdu/ gzhon pas rgan pa la ming 'bod mi bya/ dad pa can
la ston pa 'khrungs pa/ sangs rgyas pa/ chos gsungs pa/ mya ngan las 'das pa'i phyogs bzhi bstan par bya'o/ /dge slong dag dkon mchog gsum dang bden pa bzhi la the tshom
yod na zhus shig zhes sogs gsungs nas mya ngan las 'da' ba'i tshul bstan to/ /de'i tshe sa g.yos/ skar mda' lhung / phyogs tshig lhas rol mo'i sgra ches cher bsgrags so/
/dge slong kha cig sa la 'gre ldog la las ku co 'don/ kha cig sdug bsngal gyis gzir/ 'ga' zhig chos nyid la rtog cing gnas/ dge slong kha cig gis/ sA la zung ni rab mdzes
pa'i/ /ljon shing mchog gi tshal du 'dir/ /ston pa mya ngan 'das pa la/ /me tog dag gis rab tu gtor/ /zhes zer/ brgya byin gyis/ kye ma 'dus byas rnams mi rtag /skye

zhing 'jig pa'i chos can yin/ /skyes nas 'jig par 'gyur ba ste/ /de dag nye bar zhi ba bde/ /zhes dang / tshangs pas/ 'byung po kun gyi 'jig rten 'dir ni bsags pa'i mtha'/
/'dod 'gyur 'jig rten 'di na gang zag bla med gcig /de bzhin gshegs pa stobs rnams brnyes pa spyan ldan pa/ /ston pa 'di lta bu yang yongs su mya ngan 'das/ /zhes pa dang
/ ma 'gags pas/ brtan pa'i thugs kyis skyob mdzad pa/ /mi g.yo zhi ba brnyes gyur pa/ /dbugs dbyung ba dang rngub 'gags nas/ /spyan ldan yongs su mya ngan 'das/ /zhes gsungs
so/ /de nas nyan thos chen po ni kun shes/ skul byed/ stobs bcu 'od srung / 'od srung chen po ste bzhi la sogs pas sku gdung shing bal gyi lwa ba dang / ras zung lnga
brgyas dkris/ lcags kyi sgrom du bcug 'bru mar gyis bkang / lcags khab gnyis kyis bkab ste/ dri zhim po'i shing mang po spungs pas me rang 'bar du gyur te zhag bdun du
ma shi ba na/ gyad rnams kyis bsad de/ 'o ma las me tog ser can/ ser skya/ rta don/ u dum wa ra ste bzhi skyes/ sku gdung rnams gser gyi bum par bcug mchod pa byas so/ /de
nas yul sdig pa can gyi gyad rnams dang / yul rtog pa g.yo ba'i rgyal rigs bu lu ka sgra sgrogs kyi kro dha ba/ khyab 'jug gling gi bram ze/ ser skya'i shAkya/ yangs pa
can gyi li tsa byi/ ma ga dha'i ma skyes dgra rnams kyis rtswa can gyi gyad rnams la/ ston pa ni nged rnams la yun ring po nas phan zhing bla mar gyur pa yin pas/ khyed
kyi yul gyi nye 'khor du 'das pa zhig na/

gdung gi skal ba byin cig so so'i yul du mchod rten byas te dus ston byed do/ /mi ster na dmag gis don 'phrog zer ba la/ gyad gis kyang de bzhin nged kyang byed do zer nas
gdung gi phyir 'thab par brtsams pa na/ bram ze'i rigs bre bo dang mnyam pas/ rtswa can gyi gyad rnams dang / sku gdung slong ba po rnams la/ ston pa ni yun ring po nas bzod
pa dang ldan pa/ bzod pa'i bsngags pa brjod pa yin pa la/ sku gdung gi phyir gcig gis gcig gsod par mi rigs kyi kho bos sku gdung cha brgyad du bgos la so so la sbyin/
bum pa la kho bos mchod pa bya'o/ /zhes smras pas/ de la kun mthun te/ de bzhin byas pas rang rang gi skal ba yul du khyer te mchod rten brtsigs pa dang dus ston byed cing
/ sgra sgrog pa'i skal ba klus 'phrogs te klus mchod do/ /de bzhin du gdung bcug pa'i bum pa bram ze'i rigs bre bo dang mnyam pa la byung ba de/ gdung gi sol ba nya gro
dha la byung ba gnyis la yang mchod rten brtsigs pas mchod rten bcu/ tshems mche ba bzhi la mchod rten re re ste bcu gnyis byon pa yin no/ /de ltar mya ngan las 'das pa'i
tshul 'di la nyan thos pa dag bud shing zad pa'i me bzhin du bem rig rgyun chad par 'dod/ theg chen ltar na/ sprul pa'i sku ni mya ngan las 'da' bar brjod kyi cig shos
min/ gtan du gnas pa'i rgyu ldan pa/ /mya ngan 'da' bar yang mi rigs/ /zhes gsungs pa ltar longs sku ni mya ngan las 'da' ba'i tshul yang mi ston la/ sprul sku gdul bya'i
dbang gis mya ngan las 'da' ba'i tshul ston yang / rgyun

chad pa ni mi 'dod de/ dper na sman pa mkhas pas bu sman mi 'thung ba la/ phas 'di 'thungs shig ma 'thungs na/ nga ni 'chi 'o zhes smras pa dang / bu des pha ni 'chi gzhan
sman ster ba ni med snyam sman 'thung nad gsos pa na pha shi ba min par shes kyang rdzun gyi nyes par mi 'gyur ba bzhin/ gdul bya rtag 'dzin can rnams chos la bskul ba'i
phyir yin gyi/ brgya byin sogs su sprul nas 'gro ba'i don mdzad pa yang yod pa dang / da lta shar phyogs kyi zhing khams rnam par spud pa zhes pa na sangs rgyas rnam par
snang mdzad 'od zer gyis brgyan pa rnam par 'phrul ba'i rgyal po zhes bya ba sku tshe bskal pa grangs med bdun brgya thub pa zhig bzhugs te de bdag cag gi ston pa 'di yin
par bshad do/ /de ltar yang / mdo sde rgyan las/ ji ltar me ni gzhan du 'bar/ /de bzhin sangs rgyas sems can la/ /snang dang mi snang shes par bya/ /zhes gsungs pas so/
/gnyis pa thun mong ma yin pa ston pa he ru ka'i byon tshul la/ gdul bya dbang phyug gi byung tshul/ 'dul byed he ru ka'i byon tshul/ des de ji ltar btul pa'i tshul dang
gsum las/ dang po ni/ nam byung ba'i dus la mkhas pa rnams mi mthun pa mang yang / thog mar na ro pa'i man ngag gi lugs ltar bshad na/ dus bzhi las rtsod dus kyi mgo rtsom
pa'i tshe mi rnams phan tshun

mig ser la brten nas sems can rnams gcig gis gcig gsod pa'i las byung zhing / bsad pa'i ro rnams phyogs mtshams brgyad du bskyal bas dur khrod brgyad chags/ der ro la khrag
byung ba'i rlangs pa nam mkha' la song bas sprin brgyad chags/ de las char babs pas chu chen brgyad byung / chu'i rlan la brten nas shing chen brgyad skyes/ shing brgyad
la phyogs skyong brgyad gnas/ chu chen po brgyad la klu chen brgyad gnas la/ de nas gnas nyi shu rtsa bzhi dang / yul sum cu so gnyis kyang rim gyis chags so/ /de'i tshe
ri rab kyi steng na drag po dbang phyug chen po sku mdog nag po zhal gcig pa/ phyag bcu gnyis pa/ gcer bu lus la thal bas byugs pa/ ral pa'i cod pan can/ yum lha mo u ma
sku mdog dmar mo zhal gcig phyag gnyis mas 'khyud pa zhig byung ngo / 'di la thugs gsung sku yon tan 'phrin las kyi sprul pa bzhi las/ thugs kyi sprul pa nam mkha' la lha'i
gtso bo bzhi chung ma dang bcas pa byung nas/ shar phyogs pu la ri ma la ya/ byang dza landha ra/ nub o Di ya na/ lho arbu ta dang bzhi bzung zhing / gnas sam yul de
bzhi la lha'i skad du gnas zhes bya'o/ /yang lha'i g.yog po dri za bzhi chung ma dang bcas pa byung ste/ shar lho go ta wa ri/ lho nub ra mi shwa ra/ nub byang de wi ko Ta/
byang shar ma la ba ste mtshams bzhi bzung ngo / /de bzhi la dri za'i skad du nye ba'i gnas zhes bya'o/ /de brgyad ni dbang phyug gi thugs kyi sprul pa ste nam mkha' la
spyod pas mkha'

spyod kyi 'jigs byed brgyad ces bya bar grags so/ /yang ri rab kyi khong seng nas gnod sbyin gyi gtso bo gnyis chung ma dang bcas pa byung nas shar phyogs ka ma ru pa dang
/ byang phyogs o Ti gnyis bzung ste/ gnas de gnyis la gnod sbyin gyi skad du zhing zhes bya'o/ /gnod sbyin gyi g.yog po gnyis chung ma dang bcas pa byung nas nu tr-i sha
ku ne dang / lho ko sa la gnyis bzung zhing / gnas de gnyis la gnod sbyin gyi skad du nye ba'i zhing zhes bya'o/ /yang srin po'i gtso bo gnyis chung ma dang bcas pa byung
ste/ shar lho ka ling ka dang / lho nub lam pa ka gnyis bzung zhing / gnas de gnyis la srin po'i skad du tshandho zhes bya'o/ /srin po'i 'khor gnyis chung ma dang bcas pa
byung ste nub byang kan dzi dang / byang shar hi ma la ya gnyis bzung ste/ de gnyis la srin po'i skad du nye ba'i tshandho zhes bya'o/ /de rnams ni drag po dbang phyug
gi gsung gi sprul pa ste sa bla na spyod pas sa spyod kyi 'jigs byed brgyad ces bya'o/ /yang rgya mtsho'i nang nas klu gtso bo gnyis chung ma dang bcas pa byung ste shar
phyogs pre ta pu ri dang / byang phyogs kyi gr-i ha de wa gnyis bzung ste/ gnas de gnyis la klu'i skad du 'du ba zhes bya zhing / klu'i 'khor g.yog gnyis chung ma dang bcas
pa byung nas nub sau raShTa dang / lho phyogs su warna de wi gnyis bzung ste de gnyis la klu'i skad du nye ba'i 'du ba zhes bya la/ yang ri rab kyi 'og nas lha ma yin
gyi gtso bo gnyis chung ma dang bcas pa byung nas/ shar lho na ga ra dang / lho nub sindhu ra gnyis bzung

ste/ gnas de gnyis la lha ma yin gyi skad du dur khrod ces bya'o/ /yang lha ma yin gyi bran g.yog gnyis chung ma dang bcas pa byung nas nub byang ma ro dang / byang shar ku
lu ta gnyis bzung ste/ de gnyis la lha ma yin gyi skad du nye ba'i dur khrod ces bya zhing / de rnams ni dbang phyug gi sku'i sprul pa ste sa 'og nas 'dzam bu'i gling du
spyod pas na sa 'og na spyod pa'i 'jigs byed brgyad ces bya'o/ /yang dbang phyug des yon tan las thun mtshams kyi yum bzhi sprul te/ de yang mdun du sgra gcan ma sngon mo/
g.yon du nye ba'i sgra gcan ma ljang khu/ rgyab tu mun pa ma dmar mo/ g.yas su nye ba'i mun pa ma ser mo rnams sprul/ yang des 'phrin las las thun mtshams kyi ma mo brgyad
sprul te/ shar du khwa gdong ma sngon mo/ byang du 'ug gdong ma ljang khu/ nub tu khyi gdong ma dmar mo/ lhor phag gdong ma ser mo/ mtshams bzhir mi'i gdong can phyed
gzugs ma bzhi sprul zhing / de rnams kyi nang nas thugs kyi sprul pa brgyad zhe sdang shas che bas kha dog kyang nag po/ gsung gi sprul pa brgyad 'dod chags shas che bas
kha dog kyang dmar po/ sku'i sprul pa brgyad gti mug shas che bas kha dog kyang dkar po/ yon tan gyi sprul pa brgyad nga rgyal dang / ser sna shas che bas rang rang gi
mdog la so mdangs che ba/ 'phrin las kyi sprul pa brgyad phrag dog shas che bas kha dog sna tshogs pa'o/ /de ltar sprul pa'i drag po dbang phyug nyi shu rtsa bzhi po de dag
mthu che ba/ rtsal drag pas phan tshun gcig 'og tu gcig ma 'du bar

thun mong du dpon gcig dgos so zhes gleng ba na/ ri rab kyi rtse na drag po dbang phyug chen po bzhugs te de la zhus pas/ de lha mo u ma dang rgyun du snyoms par 'jug cing
/ thun mtshams su yang ma mo bcu gnyis dang snyoms par 'jug pas mi khom ste/ de rnams la mchod pa'i rten du rdo'i rang byung gi ling ga nyi shu rtsa bzhi byin te/ de yang
pu li ra ma la yar mgo bo lta bu'i ling ga nas/ ku lu rar pus mo lta bu'i ling ga'i bar te/ de ltar na yul nyi shu rtsa bzhi na rang byung gi ling ga nyi shu rtsa bzhi gnas
so/ /de dag gis kyang de rnams la dus gsum du mchod pa byed do/ /de'i tshe dbang phyug rnams kyis 'dzam bu gling gi skye dgu thams cad ma rungs par byas te/ zhe sdang
shas che bas zas su mi sha bza'/ skom du mi khrag 'thung / gos stan mi lpags kyi g.yang gzhi la byas/ mi'i rus pas rgyan drug byas so/ 'dod chags shas che bas spyod lam
rnam pa bzhir 'dod chags kyis kun tu spyod pa byed cing / gti mug shas che bas 'dod yon lnga rang dgar spyod/ las dang de kho na nyid kyi don la rmongs pas/ rang log pa'i
lam la gnas nas/ gzhan dag kyang log pa'i lam la 'jug par byed do/ /nga rgyal shas che bas dregs pa'i rlom tshig smras shing / de ltar dug gsum la kun tu spyod cing 'dzam
bu gling gi skye dgu thams cad dbang du bsdus shing gnas so/ /gnyis pa 'dul byed he ru ka byon pa'i tshul ni/ de ltar drag po dbang phyug gtso 'khor dag gis 'jig rten gyi
khams ma rungs par byas pa de'i tshe/ 'og min stug po bkod pa'i zhing khams na bzhugs pa'i longs sku rgyu'i

he ru ka des/ dbang phyug 'khor bcas 'dul dgos shing dus la yang bab par mkhyen te/ 'dul thabs ji ltar rigs dgongs pa na/ gzhan gang gis kyang mi thul zhing / rang ming dang
cha lugs sogs mthun pas 'dul nus par dgongs te/ dgongs pa sna tshogs pa dam tshig chen po rnam par rol pa'i rdo rje zhes bya ba'i ting nge 'dzin la snyoms par zhugs te/
sku'i ba spu'i bu ga nas dkyil 'khor sna tshogs pa gling bzhi bye ba phrag brgyar spros shing / khyad par du ri rab kyi rtse mor sprul sku 'bras bu'i he ru ka gtso 'khor
drug cu rtsa gnyis sprul pa yin te/ de yang dbang phyug dang u ma'i gnyen por gtso bo yab yum gnyis/ thun mtshams kyi ma mo bzhi'i gnyen por snying po'i rnal 'byor ma bzhi/
drag po 'jigs byed nyer bzhi chung ma dang bcas pa'i gnyen por thugs gsung sku'i dpa' bo nyer bzhi yum dpa' mo nyer bzhi dang bcas pa/ ma mo brgyad kyi gnyen por sgo
mtshams ma brgyad rnams sku mdog dang zhal phyag sogs gdul bya dang mthun par sprul pa yin te/ rnal 'byor ma snying po'i rgyud las/ gdul bya'i ming ni 'dul byed la grags
'gyur/ /zhes gsungs pas so/ /gsum pa des de ji ltar btul ba'i tshul ni/ rgyud de nyid las/ drag po 'jigs byed 'khor dang bcas pa yang / /'jug cing dbang byas longs spyod
thim par spyad/ /ces gsungs pa ltar/ longs spyod pa dang / thim pa dang / dbang du byas pa gsum gyi sgo nas 'dul bar mdzad pa yin pas/ de'i dang po longs spyod pa ni/ drag
po 'jigs byed 'khor dang bcas pas kha zas dang btung ba sha dang khrag dron mo la byed pa

rnams he ru ka gtso 'khor rnams kyis tshogs kyi 'khor lor longs spyad de gsol bas dpal khrag 'thung gi lha tshogs zhes grags so/ /rus pa'i rgyan dang mi lpags kyi gos sogs
'phrogs te rgyan gos su mdzad pas he ru ka'i chas drug ces grags pa de yin no/ /gnyis pa thim pa ni/ drag po dbang phyug 'khor dang bcas pa tshar bcad de rnam par shes pa
'od gsal du bstims pas/ slar yang rjes su bzung bas ma 'ongs pa'i dus su de bzhin gshegs pa thal ba'i dbang po zhes bya bar lung ston par mdzad do/ /gsum pa dbang du bya
ba ni/ 'jig rten gyis thu bo che drag po 'khor dang bcas pa bcom pa'i brdar/ de thams cad kyi lus he ru ka 'khor dang bcas pa'i gdan du mdzad pa yin te/ thams cad kyang
yi dwags kyi gdan la bzhugs pa'o/ /zhes dang / rtsa rgyud las/ yi dwags chen po gdan du byas/ /zhes gsungs pas so/ /de yang he ru ka yab yum gyis 'jigs byed dus mtshan gdan
du mdzad/ snying po'i rnal 'byor ma bzhis sgra gcan ma sogs yab yum bzhi gdan du btings/ 'khor lo gsum gyi dpa' bo nyer bzhi'i 'jigs byed nyer bzhi chung ma dang bcas
pa gdan du mdzad/ sgo mtshams ma brgyad kyis thun mtshams kyi ma mo mi'am ci'i bu mo brgyad gdan mdzad pa yin no/ /de ltar gdul bya dang / 'dul byed 'dul tshul de dag drang
don du yin gyi/ nges pa'i don du sangs rgyas kyi ye shes gcig gis bsdus pa'i cho 'phrul yin pas tha dad pa ma yin te/ 'dus par/ sku yi rdo rje tshangs par 'gyur/ /gsung
gi ston pa dbang phyug che/ /thugs kyi ston pa khyab 'jug

yin/ /zhes bshad pa ltar/ 'jigs byed 'khor bcas ni dbang phyug gi sprul pa/ dbang phyug ni rdo rje 'chang gi sprul pa/ 'dul byed 'khor gyi lha tshogs rnams ni he ru ka'i sprul
pa/ he ru ka ni rdo rje 'chang gi sprul pa ste/ mdor na de thams cad nges don du rdo rje 'chang gi ngo bo'i rang bzhin yin no/ /yang 'khor lo bde mchog gi chos 'byung
'ga' zhig las/ sprul pa byung tshul gong dang 'dra ba la gtso bo dbang phyug chen po la zhi ba'i sku lag pa bzhi pa kha dog dkar po/ chung ma dkar mo dang snyoms par sbyor
ba ri rab kyi dbus na gnas/ rgyas pa'i sku ser po mgo bo brgyad pa chung ma ral gcig ma dang snyoms par 'jug pa ri rab kyi shar na gnas/ dbang gi sku dmar po chung ma
dmar mo dang snyoms par 'jug pa gzhan 'phrul dbang byed na gnas/ mngon spyod kyi sku drag po 'jigs byed nag po chung ma dang snyoms par 'jug pa 'dzam bu gling gi dbus ma
ga dha na gnas par bshad cing / 'dul byed he ru ka byon tshul la/ dus de'i tshe rdo rje 'chang chen chos kyi dbyings kyi pho brang du mngon byang lngas mngon par rdzogs par
sangs rgyas te/ chos sku dbyings dang ye shes dbyer med kyi ngang las gsang ba mchog gi gnas 'og min gyi pho brang du 'khor de bzhin gshegs pa dang / byang chub sems dpa'
tshad med pa 'dus pa la 'od gsal lhan cig skyes pa'i chos bstan to/ /de nas 'jigs byed 'khor bcas 'dul ba'i dus la bab par dgongs nas sprul sku 'bras bu'i he ru kar bzhengs
te ri rab kyi rtse mor byon pa la/ mi bskyod pas gzhal yas khang

gdan dang bcas pa phul/ rin 'byung gis 'jam dbyangs la sogs pa byang sems rnams/ dpa' bo nyer bzhi dang / rdo rje'i pho nya mo la sogs pa rnams dpa' mo nyer bzhir sprul te
phul/ snang ba mtha' yas kyis lha mo bcu gnyis sprul te/ don yod grub pas go cha'i lha bcu gnyis sprul te phul/ rnam snang gis phung khams skye mched byin gyis brlabs pa'i
lha rnams sprul te/ gzhan yang rigs bzhi'i mchod pa'i lha mo sprul te dkyil 'khor gyi lha rnams la mchod pa byas te/ sprul pa'i 'khor de rnams las kyang yang sprul dang
nying sprul gyi tshogs bsam gyis mi khyab pa sprul lo/ /de nas longs sku dgongs pa sna tshogs pa'i dam tshig chen po rnam par rol pa'i rdo rje zhes bya ba'i ting nge 'dzin
la zhugs nas gdul bya la gzigs te/ ba spu'i bu ga nas dkyil 'khor gyi 'khor lo sna tshogs pa sprul/ gling bzhi bye ba phrag brgyar spros/ 'dzam bu'i gling 'dir bcom ldan
'das 'khor lo bde mchog zhal bzhi phyag bcu gnyis par sprul nas drag po 'jigs byed dang / dus mtshan ma zhabs 'og tu mnan te btul bas/ 'jigs byed sa 'og tu sangs rgyas
so/ /byang chub sems dpa' kun tu bzang po la sogs pa nyi shu rtsa bzhi khro bor sprul nas/ rdo rje'i pho nya mo la sogs pa'i lha mo rnams khro mor sprul pa dang snyoms par
'jug pa'i sku can/ yul nyi shu rtsa bzhi na bzhugs pa'i thugs 'khor gyi dpa' mo brgyad kyis thod pa'i dum bu la sogs pa'i lha bzhi dang / dri za bzhi/ gsung 'khor gyi
dpa' bo brgyad kyis gnod sbyin bzhi dang srin po bzhi/ sku 'khor gyi dpa'

bo brgyad kyis klu bzhi dang lha ma yin bzhi btul cing / grong mtha' dang nye ba'i grong mtha'i/ 'thung spyod dang nye ba'i 'thung spyod na gnas pa'i mi'am ci bzhi/ sna tshogs
ma ste phra men ma bzhi'am/ yang na mi'am ci mo brgyad ni/ khro bo 'jig rten gsum rgyal dang / lha mo gau rI la sogs pa yab yum brgyad la/ sgo ba bzhi'i yab rnams gdong
brnyan gyi tshul du gnas/ mtshams ma bzhi'i yab rnams phyed gzugs kyi tshul du sbas nas ma mo'i skur bstan pas mi'am ci mo brgyad btul lo/ /ma mA ki la sogs pa'i yum bzhi
ni snying po'i rnal 'byor ma bzhir sprul te/ dbang phyug gi chung ma bzhi btul bar bshad la/ de dag gis de rnams btul tshul la yang / dbang du byed pa dang / longs spyod
pa dang / thim pa gsum du mdzad cing / dbang du byed pa la yang / lus dbang du byed pa/ ngag dbang du byed pa/ sems dbang du byed pa gsum du bshad nas/ lus dbang du byed
pa ni/ mnyam sbyor las/ sdig med stobs kyi ngo thon du/ /dbang phyug dam pa rab mnan pa/ /lha mo bhi mos 'phrogs nas ni/ /de tshe longs spyod rang gis spyod/ /ces pa
ltar/ 'dul byed de dag gdul bya de rnams dang ming dang cha lugs mthun par bsgyur nas/ dbang phyug la sogs pa'i 'jigs byed gtso 'khor rnams bsgyel te/ chung ma rnams 'phrogs
nas dga' ba bzhir longs spyod pa'o/ /ngag dbang du byed pa ni 'jig rten pa'i thod pa'i dum bu la sogs pa'i srog sngags ka ra ka ra la sogs pa rnams 'jig rten las 'das
pa'i sku gsung thugs kyi snying po oM dang / hU~M hU~M phaTa? kyi bar

du bcug nas lha so so'i sngags su byin gyis brlabs pa'o/ /sems dbang du byed pa ni/ gdul byed de rnams kyi sems rnam par mi rtog pa'i ngang du brgyal bar byas pa'o/ /longs
spyod pa ni/ btsun mo rnams la dga' ba bzhis longs spyad/ rus pa'i rgyan 'phrogs te sku la gsol/ longs spyod 'phrogs te tshogs kyi 'khor lor rol/ lag cha 'phrogs te phyag
mtshan du mdzad/ ro gdan sogs 'phrogs te gdan du btings/ 'dug pa'i yul 'phrogs te pho brang du byas pa'o/ /thim pa ni/ rnam par dag pa srog thim pa ste spangs pa phun sum
tshogs pa dang / sems 'od gsal du 'dres nas zung 'jug tu bzhengs pa sems thim pa ste rtogs pa phun sum tshogs par mdzad pa'o zhes 'byung ngo / /'o na gnas nyer bzhi po
de dag yul gang dang gang na yod snyam na/ rtsa rgyud las/ pu la sogs pa gang bstan pa/ /phyi nang bdag nyid can du gnas/ /zhes pa ltar/ spyir yul nyer bzhi la phyi'i yul
nyer bzhi/ nang gi yul nyer bzhi gnyis su yod pa las/ phyi ma ni nang rdo rje'i lus la tshangs pa'i spyi bo dang / spyi gtsug rna ba g.yas pa dang / ltag pa/ rna ba g.yon
pa dang / smin mtshams/ mig gnyis dang / phrag pa gnyis/ mchan khung gnyis dang / nu ma gnyis/ lte ba dang / sna rtse/ kha dang / mgrin pa/ snying kha dang / 'doms bar/
mtshan ma dang / bshang lam/ brla gnyis dang / byin pa gnyis/ mthe bong bzhi dang / pus mo gnyis/ ser mo bcu drug dang / bol gong gnyis te nyer bzhi po 'di dag go /phyi'i
yul nyer bzhi ni/ pu la

ra ma la ya sogs nyer bzhi ste/ yul dang po 'di ni/ rgya gar shar phyogs bhaM ga la'i lho mtsho ma la ya'i chu klung gi gnas Da khi ta 'dug pa'i sa na bsgrub gnas rdo'i ling
ga mgo bo lta bu'i mtshan pa yod pa de yin par bshad la/ dza landha ra ni/ gu ge'i nub byang na tho ling gi gtsang po sha ba ru/ gangs gtsang sha'i gtsang po pi pa sha
na/ sha la dza'i gtsang po me ra be dang gsum 'dus pa'i mdo na grong khyer chen po zhig yod par bshad cing / de'i nye logs na rdo'i ling ga thod pa kha sbubs pa lta bu phyogs
gcig na bu ga dang bcas pa yod pa'i gnas de yin par gsungs shing / de'i nye 'khor na zhing skyong lha mo dzwa la mu khi zhes bya ba rdo la rang 'khrungs su yod pa kha
bubs su nyal ba de la gtsug lag khang brtsigs pa yang yod par bshad la/ de nas rgyang grags gcig gi pha rol na sgrub pa'i gnas brag phug brgya/ chu mig brgya/ shing brgya
yod pa'i thad ka'i brag dkyil nas chu 'bab pa de la mu stegs byed rnams khrus byed pa zhig yod pa'i gnas de ni o Di ya na ste/ de zur chag pas u rgyan zhes grags pa rgyal
po indra bhu ti byon pa'i yul de yin par gsungs so/ /arbu ta ni/ rgya gar lho phyogs na ri dbus mtho zhing mtha' dma' ba 'brang rgyas 'dra ba/ nags tshal 'thug pos bskor
ba sgrub pa'i gnas nyams dga' ba zhig yod pa de yin par bshad do/ go ta wa ri ni/ ba'i mchog sbyin zhes bya ba ste/ bal yul du ba dkar mos 'o mas mchod sbyin byas pa'i
shul du brkos pas dbang phyug chen po'i ling ga zhig byung / de ri 'bigs byed dang nye ba rdo rje'i gdan

nas zla ba phyed phyin pa'i sar khyer te mchod pas sgrub chu byung ba'i gnas la grags so/ /ra me shwa ra ni/ dga' ba'i dbang phyug ste/ shar phyogs rgyal po dga' ba'i dbang
phyug gi grong khyer na sgrub gnas rdo'i ling ga rta'i rngog ma lta bu'i mtshan ma yod pa de'o/ /de wi ko Ta ni lha mo'i rdzong ste/ shar phyogs ba rentra'i sa phyogs gro
mo'i lho thad na grong khyer panytsa pa zhes bya ba'i pha rol rgyang grags bzhi'i sa na de wi ko Ta'i lha khang yod cing yul de na gnas chen po de yod par bshad pa yin
zhing / ma la wa ni nub phyogs na phreng ba can zhes bya ba'i yul na sgrub gnas ri g.yas g.yon gnyis mtho ba phrag pa lta bu'i gnas de nyid de/ de rnams ni mkha' spyod kyi
'jigs byed brgyad kyis bzung bas mkha' spyod kyi gnas zhes bya'o/ /ka ma ru pa ni/ 'dod pa'i gzugs te dmyal gyi lho thad na grong khyer chen po zhig yod cing / de'i phyogs
gcig na sgrub gnas rdo'i ling ga mchan khung lta bu'i mtshan pa'i chos 'byung mi gang tsam gyis mtho ba zhig yod pa de yin par bshad la/ o Te ni/ lho phyogs rgyal po
shing rta bcu pa'i gnas na rdo'i ling ga nu ma lta bu'i mtshan pa'i sgrub gnas yod par bshad pa de yin zhing / tri sha ku ne ni/ stag gzig gi yul na chu bo ganggA dang /
gan ti dang / sa ru pa gsum 'dus pa'i mod na ngang pa la sogs pa'i bya skad snyan pa sgrog pa'i sgrub gnas rdo'i ling ga lte ba lta bus mtshan pa yod pa de yin par gsungs
so/ ko sa la ni/ rgyal po gsal rgyal gyi yul te/ sngon dge ba zhes bya ba'i brtsigs pas dge ba can zhes bya ste/ de nas rgyang grags gcig gi pha rol na

rdo'i ling ga sna lta bus mtshan pa yod do/ /ka ling ka ni/ mang nang gi rgyab/ rdo rje gdan nas dpag tshad kyi tshu rol na glang po 'dzin pa zhes bya ba'i sgrub gnas yod pa
de'o/ yang 'ga' zhig las rdo rje gdan nas dpag tshad drug cu lho nub tu phyin pa'i sa thams cad sgrol gyi yul na yod ces pa yang 'byung ngo / /lamba ka ni/ gar log gi rgyab
brag dang chu 'thab pa'i 'gram na sgrub gnas shin tu dben pa zhig yod pa de'o/ /kan tsi ni/ rgya gar lho phyogs chos kyi grags pa'i yul dang nye ba na/ grong khyer gyi
mchog ces grags pa sngon dha ra ka pa'i grub pa brnyes pa'i sa phyogs te/ de na gser gyi ling ga lta bus mtshan pa'i sgrub gnas zhig yod pa de yin la/ hi ma la ya ni/
gangs can te/ kha cig ti sa na rdo'i ling ga khru gang tsam gcig las chu 'bab pa de la ngos 'dzin/ 'ga' zhig bod spyi la ngos 'dzin pa dag yod kyang / dpal ldan bla ma dam
pa bsod nams rgyal mtshan gyis brtag gnyis kyi rnam bshad du/ hi ma la ya/ gangs can la gsungs pa ltar ngos gzung bar bya'o/ /de dag ni sa spyod kyi 'jigs byed brgyad kyis
bzung bas sa spyod kyi gnas zhes bya'o/ /pre ta pu ri ni/ kha cig rgya gar na yod par 'dod kyang / pu hrang na lung pa zhig gi dbus na rdo'i pho mtshan mi gzugs che ba
tsam/ de'i dkyil na yar chu tshan 'phyur nas yong ba'i gnas de yin par bshad do/ /gr-i ha de wa ni/ li yul lcang ra smug po na rdo'i ling ga snying lta bus mtshan pa'i
sgrub gnas yod pa de nyid do/ /sau ra Ta ni/ yul 'khor bzang po can zhes bya ste/ rdo rje gdan nas nub phyogs su zla ba phyed dang gsum phyin pa na/ so ma thi'i rten yod
pa de yin no/ /

su warna de ba ni/ gser gling ste gser gling rgyal po'i gling chung zhig yin no/ /na ga ra ni/ nub phyogs na ga ra'i yi ge 'byung ba'i yul de na yod par bshad la/ sindhu ni
chu bo chen po sindhu ra 'bab pa'i sa'i cha rgya gar lho phyogs na yod par bshad/ ma ro ni/ dza landha ra dang nye ba'i byang phyogs na brag phug cig na rdo'i mtshan ma
rkang pa'i mthe bong lta bu 'phrul ba la/ ston pas mi 'thon pa shin tu 'jigs par grags pa'i gnas shig yod par bshad pa de'o/ /ku lu ra ni/ gar sha'i rgyab nyung ra'i phug
na rdo'i ling ga pus mo lta bus mtshan pa'i sgrub gnas phug pa thur du brkos pa'i ring po zhig yod pa de yin no/ /de rnams ni sa 'og na spyod pa'i 'jigs byed brgyad kyis
bzung bas sa 'og na spyod pa'i gnas zhes bya'o/ /de ltar 'jigs byed nyer bzhi'i gnas nyer bzhi po de dag la phyi'i yul chen nyer bzhi zhes bya bar yongs su grags pa yin
no/ /gnyis pa byon nas bstan pa dam chos ji ltar gsungs pa'i tshul la/ thun mong ba pha rol tu phyin pa'i chos 'khor bskor tshul dang / thun mong ma yin pa rdo rje theg pa'i
chos 'khor bskor tshul gnyis las/ dang po ni/ gong du bstan pa ltar bdag cag gi ston pa thugs rje chen po dang ldan pa des/ thog mar yul wa ra na sir/ dus lo bdun nam
drug tu/ 'khor lnga sde dang gzhan yang lha'i 'khor mang po la/ chos bden pa bzhi lan gsum du bzlas pa rnam pa bcu gnyis dang ldan pa'i chos kyi 'khor lo/ dngos kyi dgos
pa lnga sde

bden pa la 'god pa dang / brgyud pa'i dgos pa gdul bya gang zag tu 'dzin pa las ldog nas 'bras bu bzhi la 'god pa'i phyir du legs par bskor ba yin la/ de ni bka' bden pa bzhi'i
chos 'khor te drang don gtso che ba gdul bya nyan thos kyi rigs can la gtso bor gsungs pa yin te/ mdo sde dgongs pa nges 'grel las/ bcom ldan 'das kyis dang por yul
wa ra na si drang srong lhung ba ri dwags kyi nags su nyan thos kyi theg pa la yang dag par zhugs pa rnams la 'phags pa'i bden pa bzhi'i rnam pa bstan pas/ chos kyi 'khor
lo ngo mtshar rmad du byung ba/ sngon lhar gyur pa'am mir gyur pa sus kyang chos dang mthun par 'jig rten du ma bskor ba zhig rab tu bskor te/ bcom ldan 'das kyis chos kyi
'khor lo bskor ba de yang / bla na mchis pa/ skabs mchis pa/ drang ba'i don/ rtsod pa'i gzhi'i gnas su gyur pa lags la/ zhes gsungs pas so/ /de nas yang yul wa ra na si
dang nye ba'i gnas bya rgod phung po'i ri la/ 'khor stong nyis brgya lnga bcu 'am lnga stong gi dge slong dang / dge slong ma dang / dge bsnyen pha ma dang / byang chub
sems dpa'i 'khor bye ba phrag khrig brgya stong la sogs pa theg pa chen po'i rigs can rnams la/ chos bka' bar pa mtshan nyid med pa'i chos 'khor te/ chos thams cad ngo bo
nyid ma mchis pa las brtsams te/ sher phyin gyi mdo la sogs pa nges don gtso che ba'i mdo rnams so/ /dgos pa gdul bya rnams gang zag dang / chos su lta ba thams cad las
ldog nas bgrod pa gcig pa'i lam stong nyid du tshul

gcig pa la 'god pa'i phyir du gsungs pa yin te/ mdo sde dgongs pa nges 'grel las/ bcom ldan 'das kyis chos thams cad ngo bo nyid ma mchis pa las brtsams te/ skye ba ma mchis
pa dang / 'gag pa ma mchis pa dang / gzod ma nas zhi ba dang / rang bzhin gyis

yongs su mya ngan las 'das pa nyid las brtsams nas theg pa chen po la yang dag par zhugs pa rnams la stong pa nyid smos pa'i rnam pas ches ngo mtshar rmad du byung ba'i chos
kyi 'khor lo gnyis pa bskor te/ bcom ldan 'das kyis chos kyi 'khor lo bskor ba de yang / bla na mchis pa/ skabs mchis pa/ drang ba'i don rtsod pa'i gzhi'i gnas su gyur
pa lags la/ zhes gsungs/ 'di ni dbu ma pa rnams dgongs pa can du 'chad do/ /de'i rjes su slar yang bcom ldan 'das kyis/ gnas ri ma la ya dang / yangs pa can la sogs par/
'khor theg pa thams cad la yang dag par zhugs pa'i gang zag rnams la/ chos bka' tha ma legs par rnam par phye ba'i chos kyi 'khor lo/ dgos pa 'khor lo dang pos med par lta
ba ldog nas yod rtog shas che bar gyur pa na kun btags med cing / gzhan dbang kun rdzob tu yod pa dang / yongs grub gnyis don dam du yod par bstan pas mtha' gnyis su 'dzin
pa ldog pa'i ched du gsungs pa yin te/ mdo sde dgongs pa nges 'grel las/ bcom ldan 'das kyis chos rnams kyi ngo bo nyid ma mchis pa las brtsams te/ skye ba ma mchis pa
dang / 'gag pa ma mchis pa dang / gzod ma nas zhi ba dang / rang bzhin gyis yongs su mya ngan las 'das pa nyid las brtsams nas theg pa thams cad la yang dag par zhugs pa
rnams la legs par rnam par phye ba dang ldan pa/ ngo mtshar rmad du byung ba'i chos kyi 'khor lo gsum pa bskor to/ /bcom ldan 'das kyis chos kyi 'khor lo bskor ba 'di ni
bla na ma mchis pa/ skabs ma mchis pa/ nges pa'i don lags te/ rtsod pa'i gzhi'i gnas su gyur pa ma lags so zhes gsungs pas so/ /de ltar mdo sde dgongs pa nges 'grel las/
chos 'khor dang po gnyis drang don dang / tha ma nges don yin par bshad pa 'di ni/ rnam rig rtsal du pa ston sems tsam pa'i grub mtha' la dgongs pa yin gyi/ dbu ma pa dag
gi lugs dang mi mthun pas theg chen thun mong ma yin pa'i lugs la mdo de sgra ji bzhin pa'i don ni 'thad ldan du mi bzhed do/ /chos 'khor rim can du gsungs tshul de yang
/ rin chen phreng ba las/ brda sprod pa dag ji lta bur/ /yi ge'i phyi mo klog 'jug ltar/ /de bzhin sangs rgyas sems can la/ /ji tsam bzod pa'i chos bstan to/ /zhes gsungs
pa ltar gdul bya rim gyis drang dgos pa rnams kyi don du gsungs pa'i lugs yin la/ don dam par na bcom ldan 'das kyi gsung gcig nyid kyis/ dus gcig nyid la gdul bya tha
dad pa du ma la chos tha dad pa du ma gsungs pa'i snang ba cig char du bstan pa yin te/ dgongs pa lung ston las/ rtog pa med cing 'khrug med pa/ /yid 'ongs rdo rje'i tshig
gcig pu/ /gdul bya'i bsam pa'i dbang gi na/ /bye brag mang por 'gyur ba yin/ /zhes pa dang / gzhan yang / gsung

gcig nyid du gsungs mod kyi/ /du ma nyid du so sor go /zhes gsungs pas so/ /des na gdul bya rnams la dus gcig nyid du bcom ldan 'das kyi gsung gcig nyid kyis chos tha dad pa
du ma gsungs pa ni gsung gi bkod pa zhes bya ba yin la/ dus gcig la gnas tha dad par sku tha dad pa du ma ston pa ni sku'i bkod pa zhes bya ba yin no/ /gnyis pa thun mong
ma yin pa rdo rje theg pa'i chos 'khor bskor tshul la/ spyir gsang sngags gsungs tshul/ khyad par du 'khor lo bde mchog gsungs pa'i tshul dang gnyis las/ dang po ni/ spyir
gsang ba 'dus pa'i rgyud las/ gsang sngags rdo rje'i theg pa 'di da ltar gyi sangs rgyas shAkya thub pa kho nas gsungs kyi/ 'das pa'i sangs rgyas rnams kyis kyang ma
gsungs/ ma 'ongs pa'i sangs rgyas rnams kyis kyang gsung bar mi 'gyur zhes gsungs mod kyang / de ni gsang ba 'dus pa sogs kyi che ba brjod pa tsam yin gyi nges don du dus
gsum gyi sangs rgyas thams cad kyis gsang sngags rdo rje'i theg pa legs par gsungs pa yin te/ sgyu 'phrul dra ba las/ 'das pa'i sangs rgyas rnams kyis gsungs/ /ma 'ongs
rnams kyang gsung 'gyur la/ /da ltar byung ba'i rdzogs sangs rgyas/ /yang dang yang du gsungs pa gang / /zhes sogs gsungs shing / de ltar du slob dpon rtse mo'i rgyud sde
spyi rnam las gsungs pa'i don bsdus nas/ mkhas pa'i dbang po dkon mchog lhun grub kyi tshul gsum gsal rgyan las/ gal te thub pa'i sngon du sngags kyi lam/ /yod na 'dus
pa'i rgyud dang 'gal

snyam na/ /de ni chos de'i che ba brjod pa tsam/ /yin gyi gsang sngags theg pa dus gsum gyi/ /sangs rgyas kun gyis gsungs pa nges pa'i don/ /zhes gsungs pa yin no/ /de'i nang
nas kyang ston pa 'di thog ma med pa'i dus su 'og min stug po bkod pa'i zhing khams su mngon par rdzogs par sangs rgyas nas chos dang longs spyod rdzogs pa'i sku'i bdag
nyid can du gyur pa'i tshe/ 'khor de bzhin gshegs pa'i tshogs dang / byang chub sems dpa' brjod kyis mi lang ba la dus rtag tu rgyun mi chad par chos zab pa dang rgya che
ba'i gsang sngags rdo rje theg pa gsungs ba yin zhing / de yang sangs rgyas ma thag tu dang por de nyid 'dus pa'i rgyud gsungs pa yin te/ ji skad du de nyid 'dus pa las/
bcom ldan 'das rnam par snang mdzad mngon par rdzogs par sangs rgyas nas ring por ma lon par de bzhin gshegs pa thams cad kyi thugs kun tu bzang po'o/ /zhes sogs dang
/ slob dpon sangs rgyas gsang bas de nyid snang chen las kyang / bcom ldan 'das rnam par snang mdzad kyis 'og min gyi gnas su mngon par byang chub pa sngon du mdzad pa'i
rjes thogs nyid la byang chub sems dpa' kun tu bzang po sogs la thog mar gsungs pa yin no/ /zhes gsungs pas so/ /de nas gzhan yang rgyud sde bsam gyis mi khyab pa zhig gsungs
nas/ de'i rjes su ri rab kyi rtse mo la sogs pa rnams su sprul pa mchog gi skur bstan nas kyang / gdul bya dbang phyug chen po sogs btul nas/ gsang sngags rdo rje theg
pa'i rgyud sde rin po che bsam gyis mi khyab pa zhig ston pa 'dis mi mjed 'jig rten gyi khams

'dir mdzad pa bcu gnyis la sogs pa'i tshul ma bstan gyi gong rol tu legs par gsungs pa yin par mkha' 'gro rgya mtsho sogs las bshad de rgyas par logs su 'chad do/ /khyad par
du ston pa 'di 'dzam bu'i gling du sangs rgyas pa'i tshul bstan nas/ thog mar theg pa gsum gyi chos kyi 'khor lo bskor ba'i rjes su gdul bya chags bral gyi lam gyis 'dul
bar mi nus pa rnams kyi don du gnas 'bras spungs kyi ri la sogs par gsang sngags rdo rje theg pa'i rgyud sde bsdus pa 'ga' zhig dang / gzhan yang dges rdor gyi rgyud sogs
bsam gyis mi khyab pa zhig shAkya thub pa de nyid kyis kyai rdo rje'i rnam pa la sogs par bsgyur nas gsungs pa yin te/ ji skad du/ 'dren pa'i theg pa gsum po dag /bcom
ldan nges par gsungs lags na/ /rgyu 'bras lhun grub tu spyod cing / /sangs rgyas gzhan nas mi 'tshol ba'i/ /nges pa'i theg pa cis ma gsungs/ /zhes zhus pa'i lan du/ rgyu
la mos pa rgyu chos kyi/ /'khor lo rab tu bskor byas nas/ /rdo rje theg pa'i nye lam zhig /ma 'ongs dus na 'byung bar 'gyur/ /zhes dang / de dang mthun par rgyud sde spyi
rnam las 'gal spongs dang bcas gsungs pa'i don bsdus nas/ thams cad mkhyen pa dkon mchog lhun grub kyis/ gsang rgyud mtha' dag grub pa'i gdul bya la/ /sprul sku mchog gis
sngon du gsungs zin kyang / /de nyid 'dus dang bde mchog ma gtogs pa/ /phal cher shAkya thub pa rang nyid dang / /de yi rnam 'phrul gzhan gyis bsdus te gsungs/ /zhes

gsungs pas so/ /gnyis pa khyad par du 'khor lo bde mchog gsungs pa'i tshul la/ rtsa bshad kyi rgyud ji ltar gsungs pa'i tshul/ rtsa bshad la brten pa'i bshad srol ji ltar byung
ba'i tshul/ de rnams kyi nang nas khyad par du 'phags pa'i lam srol ngos bzung / khyad par du 'phags pa de'i lam spyi'i rnam par gzhag pa/ lam de la yid ches shing khungs
btsun par bya ba'i phyir bla ma brgyud pa'i rnam thar bstan pa dang lnga yod pa las/ dang po la yang rtsa ba'i rgyud gsungs pa'i tshul/ bshad pa'i rgyud gsungs pa'i
tshul/ de dag bsdud pa pos bsdus tshul dang gsum las/ dang po ni/ spyir 'khor lo bde mchog gi rgyud rnams gsungs tshul la bshad tshul mang du yod de/ bha wa bha Ta dang
/ skal ldan grags pa sogs ston pa 'di thog ma med pa'i dus su sangs rgyas nas bde mchog gi rgyud rnams gsungs kyi/ phyis zas gtsang ma'i sras su gyur nas gsungs pa med par
bzhed/ de'i rgyu mtshan yang bde mchog yul nyi shu rtsa bzhi na bzhugs pa'i dpa' bo dang rnal 'byor ma rnams kyis rgyun du nyams su blangs pas/ bskal pa chags 'jig gi tshe
yang gzhig par mi nus pas ma nub par gnas/ chos gzhan rnams ni dang por gsungs kyang / bskal pa chags 'jig sogs kyis 'jig pas bar skabs su nub pa'i phyir slar shAkya
thub pas bskyar nas gsungs par bzhed do/ /yang rtsa rgyud kyi 'grel pa indra bhu tis mdzad par/ 'dzam gling gnas su 'gro rnams don gyi phyir/ /mngon par byang chub tshul
bstan bdud btul nas/ /bde bar

gshegs pa'i 'phrin las stobs gzigs pas/ /dha nya ka Ta partha ri zhes gling / /chags pa zad byed chos kyi 'byung gnas nyid/ /dkyil 'khor 'khor lo dpa' bo rnal 'byor ma/ /bye
ba phrag ni brgyad cu la sogs pa/ /dpag med 'dus la gsang chen legs gsungs so/ /zhes sogs kyi lung drangs nas/ dang por sangs rgyas pa'i gnas 'og min du bde mchog gi rgyud
rgyun mi chad par gsungs/ bar du ri rab kyi rtser sprul bshad mdzad nas/ phyis 'dzam bu'i gling du mdzad pa bcu gnyis kyi tshul bstan te/ theg pa gsum gyi chos kyi 'khor
lo bskor nas skal ba dang ldan pa'i gdul bya rnams la dpal 'bras spungs kyi ri la bcom ldan 'das bde mchog 'khor lo'i ting nge 'dzin la snyoms par zhugs nas/ dkyil 'khor
gyi 'khor lo sprul te/ rnal 'byor ma bye ba phrag brgyad cu la bde mchog gi rgyud rnams gsungs shing / drag po 'jigs byed 'khor bcas btul ba'i tshul yang bstan par gsungs
nas/ slar shAkya thub pa nyid kyis bzlas te gsungs par bzhed/ mkha' 'gro rgya mtsho las/ rtsod pa'i dus kyi sa nang du/ /bcom ldan mtha' yas pas 'di gsungs/ /shAkya
seng ges gsungs pa'i rgyud/ /rnal 'byor pha rol son pa'o/ /zhes dang / mkha' 'gro rgya mtsho'i 'grel par/ slar yang rtsod pa'i dus su rgyud chen po 'bum phrag sum cu rtsa
drug pa shAkya seng ges gsungs so zhes gsungs pas/ dang po longs sku rgyu'i he ru kas gsungs pa'i rjes su slar yang bzlas te gsungs

par bshad la/ slob dpon rdo rjes mdzad pa'i 'grel par/ gnyis ldan gyi dus drag po dbang phyug chen po btul zhing / de'i tshe gsungs pa yin par bshad kyang / 'dir ni gdul bya
dbang phyug kyang rtsod dus kyi mgo rtsom pa'i tshe byung ba yin zhing / de dag he ru ka 'khor bcas kyis btul ba'i rjes su rgyud gsungs pa yin pa ni mkha' 'gro rgya mtsho
las gsungs pa yin la/ rtsod dus su gsungs pa'i rgyu mtshan yang / rdo rje sa 'og gi rgyud las/ dus ni rnam bzhi'i dbye ba yis/ /rgyud sde rnam pa bzhir gsungs so/ /zhes
dus rnam pa bzhi'i gdul bya la dgongs nas rgyud sde bzhi gsungs par bshad cing / rtsod pa'i dus kyi gdul bya la bla med gsungs pa'i rgyu mtshan yang / de dus kyi gdul bya
rnams nyon mongs pa shas che bas dug gsum rags pa rnams byang chub kyi lam mam rtsa lag tu bsgyur ba la dgongs pa yin te/ he ru ka mngon 'byung las/ he ru ka dpal bzung
byas nas/ /snyigs ma'i dus su 'grub par 'gyur/ /zhes gsungs pas so/ /des na dus 'dzam bu'i gling gi drag po 'jigs byed 'khor dang bcas pa btul ba'i tshe ri rab kyi rtse
mor legs par sprul pa'i dkyil 'khor gyi nang du ston pa bcom ldan 'das 'khor bcas dkyil 'khor gyi 'khor lor 'khod pa la/ bshad pa'i rgyud ltar na/ dpal phyag na rdo rjes
tshogs mchod sngon du btang nas/ rtsa ba'i rgyud rnams gsung bar gsol ba btab pas/ gnas phun sum tshogs pa ri rab kyi rtser/ ston pa sku gsung thugs kyi bdag nyid

'khor lo bde mchog 'bras bu'i he ru kas/ 'khor gdul bya drag po 'jigs byed 'khor bcas dkyil 'khor la bkod de/ 'khor lo lnga'i lha tshogs rnams dang / gzhan yang ri rab kyi
rdul dang mnyam pa'i sangs rgyas dang byang chub sems dpa'/ skal ba dang ldan pa'i lha dang mi sogs dang / zhu ba po dang bsdud pa po'i 'khor phag mo'am/ phyag rdor la sogs
pa rnams la/ chos phun sum tshogs pa 'khor lo bde mchog rtsa ba'i rgyud rgyas 'bring bsdus pa gsum gsungs pa yin zhing / yang phyag rdor stod 'grel sogs las/ gong du bstan
pa'i 'khor de dag la/ zhu ba po rdo rje phag mos byas te/ bde mchog gi rgyud rnams gsungs pa yin par yang bshad de/ phyag rdor stod 'grel las/ snyigs ma lnga yi dus
'dir ni/ /bsod nams ye shes 'bras thob phyir/ /phag mos gsol btab rdo rje can/ /nyung ngu'i rgyud ni rab gsal mdzad/ /ces dang / he ru ka mngon 'byung las/ de nas dpa' bo
phyag rdor sogs/ /dpa' bo thams cad langs nas ni/ /dkyil 'khor bdag mo la ni zhus/ /zhes yum ngo chen du sbran te rgyud gsung bar gsol ba btab par bshad pas so/ /'ga' zhig
tu phag mo rgyud gsungs pa po dang / rdo rje 'chang zhu bar por bshad pa 'byung yang / gdul bya so so'i snang ngo yin pas 'gal ba med par bu ston rin po ches gsungs so/
/des na gong du bstan pa ltar/ skal ldan grags pa sogs kyis bde mchog gi rgyud rnams ston pa 'dis slar bzlas te ma gsungs par bshad pa dang / mkha' 'gro rgya

mtsho las/ rtsod pa'i dus kyi sa nang du/ /bcom ldan mtha' yas pas 'di gsungs/ /zhes rtsod dus su bzlas te gsungs pa gnyis 'gal ba ltar snang yang / don la de dag mi 'gal te/
snga ma ni ston pa 'dis 'dzam bu gling du mdzad pa bcu gnyis kyi tshul ston par mdzad pa'i rjes su bde mchog gi rgyud bzlas te ma gsungs pa la dgongs la/ phyi ma ni rtsod
dus su yin kyang 'dzam bu'i gling du mdzad pa bcu gnyis kyi tshul ma bstan pa'i snga rol tu gsungs pa la dgongs pa yin pas so/ /mdzad pa bcu gnyis kyi tshul bstan pa'i
rjes su gdul bya thun mong ma yin pa rnams la gsang sngags kyi rgyud shAkya thub pa rang nyid kyis gsungs pa yang mang du yod pa dang / gsang 'dus sogs 'ga' zhig thub dbang
gi rnam 'phrul gzhan gyis gsungs pa sogs yod kyang / de nyid 'dus pa'i rgyud dang / bde mchog gi rgyud rnams ni de dus su bzlas te ma gsungs par rje btsun rtse mos bshad
de/ des mdzad pa'i spyi rnam las/ phyi ma bzlas te ma gsungs pa'ang yod de/ de kho na nyid bsdus pa'i rgyud thog mar gsungs nas de'i rgyud rdzogs pa'i rjes la/ mi'i
nang du babs nas kyang zhes bya ba la sogs pa 'dzam bu'i gling du gshegs pa la sogs pa mdzad par bstan pa lta bu'o/ /dpal bde mchog gi rgyud kyang phyis bzlas te ma gsungs
pa'o/ /zhes slob dpon skal ldan grags pa bzhed de/ dpal bde mchog rtsa ba'i rgyud kyi 'grel pa las/ chos kyi rnam grangs 'di ni thog ma med pa'i rgyu can yin te/ bcom ldan
'das shAkya thub pa las snga ba nyid du gsungs so/ /zhes

'dren par mdzad nas/ de'i mjug tu zhes bshad pa lta bu'o/ /zhes skal ldan grags pa'i bzhed pa rang lugs su mdzad pa dang / de dag gi don bsdus nas tshul gsum gsal rgyan las
kyang / de nyid 'dus dang bde mchog ma gtogs pa/ /zhes gsungs pas so/ /gal te shAkya thub pas 'dzam gling du mdzad pa bcu gnyis sogs kyi tshul ston pa'i gong du rgyud gsungs
pa la dgongs pa yin na/ 'o na mkha' 'gro rgya mtsho las/ shAkya seng ges gsungs pa'i rgyud/ /ces pa dang / rgyud de'i 'grel par yang / slar yang rtsod pa'i dus su rgyud
chen po 'bum phrag sum cu rtsa drug pa shAkya seng ges gsungs so/ /zhes shAkya thub pa'i mtshan 'byung ba ci zhe na/ de ni ri rab kyi rtse mor rgyud gsungs pa po de dang
shAkya thub pa gnyis rgyud gcig pa la dgongs pa yin te/ de ltar du rgyud sde spyi rnam du gsungs shing / de'i don bsdus nas tshul gsum gsal rgyan las/ 'on kyang ston
pa'i ye shes gcig yin phyir/ /shAkya'i mtshan sogs 'byung ba 'gal ba med/ /ces gsungs pas so/ /de lta bu'i rtsa rgyud sogs de dag gi gzhung tshad kyang / rgyas pa le'u 'bum
pa/ 'bring shlau ka 'bum pa/ bsdus pa tshig 'bum pa zhes grub chen na ro ta pa'i man ngag gi lugs 'di la 'byung ba yin zhing / slob dpon rdo rje zhes bya ba'i 'grel par/
rtsa ba'i rgyud le'u 'bum pa/ rgyud phyi ma nam mkha' dang mnyam pa shlau ka 'bum pa/ phyi ma'i phyi ma le'u lnga bcu rtsa gcig shlau ka bdun brgya pa'o zhes gsungs pa
dang yang mthun pa yin no/ /de dag rgyas bsdus kyang rjod byed kyi tshig rgya che chung

gi sgo nas 'jog gi brjod bya rgyas bsdus kyi sgo nas ni ma yin te/ rgyud rgyas pa rnams kyi brjod bya yang bsdus pa'i nang du tshang bar bzhugs pas so/ /'o na de rnams la rtsa
rgyud ces gsungs pa'i rgyu mtshan gang yin snyam na/ rgyud sde spyi rnam gyi don bsdus tshul gsum gsal rgyan las/ rgyud gang sngon byung bshad gzhi rtsa rgyud de/ /phyis
byung 'chad byed rgyud rnams bshad rgyud yin/ /zhes gsungs pa ltar/ dang por byung zhing bshad pa'i gzhir gyur pa'i rgyud yin pas na rtsa rgyud ces bya la/ de la yang
rtsa rgyud du mi mthun kyang don gyi 'jog tshul mi 'dra ba bzhi'i sgo nas rnam pa bzhir gsungs te/ phyi ma las kyang phyi ma ste/ /zhes pa ltar/ rgyud phyi ma shlau ka 'bum
pa dang / phyi ma'i phyi ma tshig 'bum pa sogs 'byung ba'i gzhir gyur pa'i rtsa rgyud ni le'u 'bum pa lta bu ste/ rgyud phyi ma la ltos pa'i rtsa rgyud dang / yan lag
gi rgyud bsam gyis mi khyab pa yod pa rnams kyi rten nam gzhir gyur pa/ rtsa rgyud rgyas 'bring bsdus gsum lta bu yan lag gi rgyud la ltos pa'i rtsa rgyud dang / yang bde
mchog gi bshad rgyud du 'gro ba tsam sum cu rtsa gnyis la sogs pa yod par gsungs pa rnams kyis dgongs pa nges par 'grel pa'i gzhir gyur pa rtsa rgyud gsum ga lta bu ste/
bshad rgyud la ltos pa'i rtsa rgyud dang / thog mar gdul bya skal ba dang ldan pa rnams la don gsal zhing tshig rgyas pa/ bsdus rgyud bsdus pa'i gzhir gyur pa/ le'u 'bum
pa dang / shlau ka 'bum pa gnyis lta bu bsdus rgyud la ltos pa'i rtsa rgyud dang rnam pa bzhir gsungs pa yin no/ /de ltar gsungs pa'i rtsa rgyud dang po gnyis

ni de dus kyi 'khor rnams kyis thugs nyams su bzhes shing / snyigs ma'i gdul bya rnams kyi spyod yul du ma gyur pas sgra nam mkha' la dengs zhes kyang bshad cing / glegs bam
du bris te nub phyogs u rgyan gyi yul du mkha' 'gro ma rnams kyis spyan drangs zhes kyang 'byung bas/ da lta mi yul na dngos su mi bzhugs par bshad la/ de gnyis snyigs
ma'i gdul bya rnams kyi spyod yul du ma gyur pa'i rgyu mtshan yang snyigs dus kyi gdul bya rnams tshe thung ba sogs dang / rgyud de gnyis rjod byed tshig gi tshogs shin tu
rgya che bas tshe de la thos bsam mi rdzogs shing / bsgom pa'i nyams len mi nus pas na mi snang bar byin gyis brlabs pa yin te/ shanti pa chen po'i gsung las/ de bas na
bsam gtan gyi ro ma myang bar thos pa dang bsam pa'i shes rab tsam la chags bzhin du 'chi ba'i dus byed par ma gyur cig snyam du dgongs pa'i ched du gzhung rgyas pa mi snang
bar byin gyis brlabs pa'o/ /zhes gsungs pas so/ /gnyis pa bshad pa'i rgyud gsungs pa'i tshul ni/ sangs rgyas mnyam sbyor gyi 'grel par/ gsang sngags rgyud don shin tu
rtogs dka' bas/ /bshad rgyud cha mthun sogs kyis bsgrub par bya/ /zhes dang / padma lcags kyus/ rtsa rgyud shin tu zab cing rtogs dka' bas/ /bshad rgyud cha mthun rgyud
kyis gsal bar bya/ /zhes rtsa rgyud kyi dgongs pa bshad rgyud kyis bkral dgos par gsungs shing / rtsa rgyud 'di nyid las kyang / dpa' bo 'di yi skad du ni/ /nga yi rgyud
rnams sbas pa yin/ /zhes lam dang 'bras bu'i gsang ba zab mo

rnams dpa' bo dang / dpa' mo'i brdas bcings shing sbas nas yod pa/ gzhan gang gis kyang dpag par dka' ba rnams/ gsang don de nyid dngos po yang / /gcig nas gcig brgyud shes
par bya/ /zhes zhal nas zhal/ snyan nas snyan du brgyud pa'i gdams pa zab mo dang / bshad rgyud la brten pa'i yo ga sam bha ra'i dgongs pa rtogs dgos par gzigs nas/ dpal
phyag na rdo rjes/ tshogs mchod sngon du 'gro ba'i sgo nas bshad rgyud rnams gsung bar gsol ba btab bo/ /gnas dang / dus dang / 'khor sogs rtsa rgyud dang 'dra ba la/ de'i
tshe ston pa rdo rje 'chang chen pos bshad rgyud rnams gsungs pa yin te/ de ltar gsungs pa'i bshad rgyud la gsang mtha'i lugs la bshad rgyud rtsod med du bzhed pa a bhi
dha na/ rdo rje mkha' 'gro/ kun spyod/ he ru ka mngon 'byung / sambu Ti ste lnga dang / gzhan yang mkha' 'gro rgya mtsho/ sdom 'byung / rnal 'byor ma bzhi'i kha sbyor sogs
spyir gyi bshad rgyud mang du yod pa las/ bshad rgyud ces pa yang rtsa rgyud kyi phyis su byung zhing 'chad byed yin pas na bshad rgyud ces bya zhing / bshad rgyud du
'gro tshul yang / mi gsal ba gsal bar byed pa/ ma tshang ba kha skong ba/ tshul mi 'dra ba cha mthun pas nges shes bskyed pa/ don bsdu ba/ tshig rnam par 'byed pa/ don rnam
par 'byed pa dang / bshad rgyud du 'gro ba'i tshul bdun nam/ yang tshig don rnam par 'byed pa ste phyi ma gnyis gcig tu byas nas drug tu slob dpon rin po che'i rgyud
sde spyi rnam las gsungs pa'i 'jog byed de dag

re re tsam gyis bshad rgyud du mi 'gyur zhing / de dag phal cher tshang na bshad rgyud du 'gyur bar bshad pa ltar/ rtsa rgyud du/ zhal bzhi pa la phyag bzhi pa/ /ji srid phyag
ni 'bum gyi bar/ /zhes bcom ldan 'das gtso 'khor rnams kyi mtshan tsam ma gtogs zhal phyag sogs gsal bar ma gsungs pa la/ de dag gsal bar ston pa'i bshad rgyud mngon
brjod bla ma'am/ a bhi dha na dang por gsungs shing / 'di la gleng gzhi yang yod par bshad la/ rgyud 'di nas dkyil 'khor sum cu so brgyad gsungs shing / de yang gtso bo 'pho
ba/ yab sbas pa dang / yum sbas pa/ rigs bsdus pa sogs kyi tshe dkyil 'khor drug brgya dang bdun cu rtsa gcig gi bskyed rim mi gsal ba yang gsal bar byed/ sbyang gzhi
skye gnas bzhi sbyong ba'i bskyed chog mi 'dra ba rnams kyang gsal bar byed cing / gzhung tshad le'u brgyad cu rtsa dgu pa 'dis rtsa rgyud kyi don phal cher gtan la phab
par bshad/ gzhan yang / rtsa rgyud du/ las chen bcu gnyis 'di dag ni/ /rtag tu bsgrub pa pos yi bsgrub/ /ces las tshogs kyi rkang grangs tsam gsungs pa la/ rdo rje mkha'
'gro las/ rdzas dang / sngags dang / ting nge 'dzin dang / 'khrul 'khor gyi sgo nas las tshogs rgyas par bstan pas na rgyud 'di ni ma tshang ba kha skong ba'i bshad rgyud
do/ /yang rtsa rgyud du/ de ltar de nyid bcu bzhi ni/ /mdor bsdus nas ni bshad pa yin/ /zhes de nyid bcu bzhi'i nyams len bsdus nas ston pa rnal 'byor ma kun tu spyod pa'i
rgyud ni/ don bsdus pa'i sgo nas bshad rgyud du 'jog pa yin la/

'di yongs su rdzogs pa la rtog pa drug cu rtsa bzhi yod par bshad cing / rtog pa re re la yang le'u bcu bdun bcu bdun yod pa'i da lta'i 'di nyer lnga pa 'khor lo 'byung ba'i
rtog pa zhes bya ba yin no/ /he ru ka mngon 'byung ni/ rdo rje phag mo'i rtsa sngags btu ba dang / gzhan yang rtsa sngags dang / snying po sogs la brten pa'i las tshogs
rnams dang / sgyu ma lta bu'i ting nge 'dzin rgyas par bshad pas bshad rgyud du 'gro bar bshad cing / 'di la le'u zhe lnga/ dkyil 'khor gsum bstan par bshad la/ dpal sambu
Ti ni/ gleng gzhi'i yi ge re re'i don nang rdo rje'i lus la sbas don du bshad cing / brtag pa drug pa'i rab byed bzhi pa las gtum mo dpyid thig bstan/ de kho na nyid sdom
pa'i le'u las phyag rgya chen po gsal bar bstan pas na rtsa rgyud nyung ngu 'di'i bshad rgyud du 'jog pa yin par gsungs so/ /gzhan yang mkha' 'gro rgya mtsho dang / sdom
'byung dang / rnal 'byor ma kha sbyor gyi rgyud rnams kyang bde mchog rtsa ba'i rgyud 'di'i bshad rgyud yin zhing / phyi ma 'dir rnal 'byor ma nyi shu rtsa bdun du bsdus
nas/ de'i sgrub thabs dang / dkyil 'khor gcig kyang bstan to/ /bu ston rin po ches 'di rtsa rgyud kyi le'u bcu bdun pa'i sgos kyi bshad rgyud yin par yang gsungs/ ngor
chen rdo rje 'chang kun dga' bzang po'i gsung rgyun 'ga' zhig las/ rgyud 'di ma rgyud yin/ de'i nang nas bde kye gnyis gang gi rgyud yin dpyad pa'i gzhir snang gsungs pa
yang 'byung la/ yang sdom 'byung ni 'grel par/ bsdus rgyud kyang yin/ rgyud phyi ma yang

shog grangs 'di'i mdun med la rgyab gnyis 'dug pas zhib dpyod gnas rogs yin/ bshad rgyud kyang yin par bshad cing / phag mo dngos grub 'byung ba ni/ a bhi dha na'i le'u bcu
gsum pa zur du phyung ba'am/ de dang don 'dra ba zhig yod par bshad/ rgyud 'di nas phag mo zhal bzhi phyag bcu gnyis ma'i gtso bo byas pa'i lha so bdun pa thams cad phyed
gzugs su byas pa'i dkyil 'khor zhig bstan par bshad do/ /gzhan yang sgyu ma bde mchog dang / sangs rgyas mnyam sbyor la sogs pa rnams kyang spyir bde mchog gi rgyud yin
par 'ga' zhig las bshad la/ ma hA nam mkha' dang mnyam pa che chung gnyis dang / ra li nam mkha' dang mnyam pa ste gsum po 'di dag ni/ 'gyur byang du ga ya dha ra dang /
'brog mi lo tsa bas bsgyur zer ba'i dpe 'ga' zhig snang yang / don la brdzus mar bzhed/ de'i rgyu mtshan yang / de nyid las/ 'khor ba'i chos ni dge ba ste/ /de las langs
pa dge slong yin/ /zhes pa dang / dur khrod la/ dur zhes pa chos nyid/ khrod ces pa de rtogs pa'i ye shes la bshad pa sogs mdo rgyud gang nas ma bshad pa'i nor ba yod pa'i
rgyu mtshan gyis rgyud rnam dag ma yin/ gnyos lo tsa bas bzos par mkhas pa rnams gsungs so/ /de ltar bde mchog gi rgyud mang du bshad pa de dag bsdu na rtsa rgyud bshad
rgyud gnyis su 'du bar kha cig bzhed/ 'ga' zhig de gnyis kyi steng du cha mthun gyi rgyud dang gsum du 'du bar 'dod la/ ra lugs ni rtsa rgyud dang / bshad rgyud/ yan lag
gi rgyud dang gsum du dbye ba dang / bsdu na de gsum du 'du bar yang bzhed de/ slob dpon a lang ka las rdo rje phreng ba'i 'grel par/ rtsa ba'i rgyud/ bshad pa'i rgyud/
yan lag gi rgyud dang gsum du bshad pa dang mthun par bla ma gong ma dag bzhed pas so/ /des na rtsa ba'i rgyud rgyas 'bring bsdus gsum/ bshad pa'i rgyud sum cu so gnyis/
yan lag gi rgyud bsam gyis mi khyab pa yod par gsungs pa yin no/ /de ltar 'khor lo bde mchog gi bshad rgyud kyi rnam grangs 'di la/ bu ston rin po ches/ de la mi thub zla
bas/ mkha' 'gro 'byung ba kun spyod dang / /de bzhin mtshan mchog bla ma'i rgyud/ /kha sbyor rgyud dang bzhi po ni/ /bshad pa'i rgyud du shes par bya/ /zhes gsungs shing
/ jo bo rjes kyang bshad rgyud bzhi ru bzhed la/ na ro pas he ru ka mngon 'byung dang lngar bzhed/ de'i slob ma dha ri pa zhes pas mkha' 'gro rgya mtsho dang / rnal 'byor
ma bzhi kha sbyor ba gnyis bsnan nas bdun du bzhed do zhes grags la/ sdom 'byung / 'grel par bsdus rgyud kyang yin/ rgyud phyi ma yang yin/ yang rgyud kyang yin par bshad
la/ phag mo dngos grub 'byung ba rgyud nyid las bshad rgyud du bshad de/ de ltar dgur 'gyur ro zhes gsungs nas/ mi thub zla ba dang / jo bo rje bshad rgyud bzhi/ na ro
pa lnga/ de'i slob ma dhA ri pa bdun du bzhed pa de dag kyang zhal gyis bzhes/ de dag gi steng du sdom 'byung dang / phag mo dngos grub 'byung ba dang dgur bzhed/ de la
rang phyogs

kyi mkhas pa rnams kyis gnod byed kyi lung rigs mang du 'god par mdzad nas/ rang lugs mi thub zla bas/ 'byung dang mkha' 'gro kun spyod dang / /kha sbyor rgyud dang bla ma
ste/ /bshad rgyud rnam pa lngar 'dod do/ /zhes gsungs pas/ he ru ka mngon 'byung / mkha' 'gro/ rnal 'byor ma kun spyod/ sambu Ti'am/ kun tu kha sbyor/ mngon brjod bla ma'am/
a bhi dha na dang lnga po bshad rgyud rnam par dag pa dang / gzhan rnams bshad rgyud min pa lta bu zhig gsungs/ yang 'ga' zhig tu gsang mtha'i bshad rgyud la lnga po
der nges kyang / spyir bde mchog gi bshad rgyud la mang du yod par bshad pa yang 'byung la/ yang bdag gi bla ma mkhan chen thams cad mkhyen pa ngag dbang chos grags kyi 'khor
lo bde mchog gi dri bar/ bde mchog rtsa ba'i rgyud la rgyud gzhan gyi/ /'grel tshul rnam bzhir bzhed na mnyam sbyor dang / /sdom 'byung mkha' 'gro rgya mtsho rtsa rgyud
kyi/ /gang gi thad du dgongs pa ji ltar 'grel/ /'di gsum bde mchog rtsa ba'i bshad rgyud du/ /'jog na 'jog byed chos rnams tshang ngam ci/ /'on te phan 'dogs tsam gyi
rgyud yin na/ /de la phan ni 'dogs tshul ji ltar yin/ /zhes dri ba'i gsung bkod nas/ de'i rang lan du/ lan dngos ni bde mchog sdom 'byung dang / mkha' 'gro rgya mtsho gnyis
ni bde mchog rtsa rgyud le'u lnga bcu rtsa gcig pa 'di'i bshad rgyud yin te/ bdag nyid chen po sa paN gyi chag lo tsa ba la gnang ba'i dris

lan las/ bde mchog nyung ngu bshad pa'i rgyud/ /mkha' 'gro rgya mtsho la sogs bdun/ /zhes gsungs pas grub cing / na ro pa'i slob ma rgya gar dha ri ka pa yang / slob dpon skar
rgyal zla bas gsungs pa'i bshad rgyud lnga po de'i steng du rnal 'byor ma bzhi'i kha sbyor gyi rgyud ces bya ba dang / mkha' 'gro rgya mtsho dang gnyis bsnan pas na ro
pa la bshad bka' bzhugs pa'i bshad rgyud bdun du bzhed cing / sdom 'byung ni na ro pa la bshad bka' mi bzhugs pa yin no zhes bzhed pas so/ /zhes sogs dang / 'o na sangs
rgyas mnyam sbyor sogs gang yin snyam na/ 'di ni ma rgyud spyi tsam pa yin te/ mkha' 'gro ma rdo rje gur gyi le'u bcu gsum pa las/ bcom ldan 'das ji ltar na rdo rje rnal
'byor ma'i rgyud ces ji ltar dpyad par bgyi/ zhes zhus pa'i lan bka' stsal pa'i rjes thogs su/ dga' mdzes mkha' 'gro bde ba'i mtsho/ /mkha' dang gser gyi char pa dang /
/zhes pa nas/ rnal 'byor ma rgyud drug tu grags/ /zhes pa'i bar tshig rkang dgus ma rgyud la dbye ba brgyad dang / yang drug ste bcu bzhir bstan/ de'i dang po dga' mdzes
mkha' 'gro ni sangs rgyas mnyam sbyor yin par slob dpon ku ku ri pas mdzad pa'i 'grel pa sogs na yod 'dug cing / rje btsun rin po che'i dkar chag tu yang / shes rab kyi rgyud
la sangs rgyas mnyam sbyor/ rtsa ba'i rgyud brtag pa bcu pa/ rgyud phyi ma/ phyi ma'i phyi ma zhes gsungs pas ma rgyud kyi thog mar 'dren par mdzad/ ku ku ri pas ma
rgyud thams cad kyi rtsa bar gsungs pa dang dgongs pa gcig tu snang / bu

ston rin po che'i spyi rnam du/ dpal sangs rgyas thams cad dang mnyam par sbyor ba mkha' 'gro ma sgyu ma bde ba'i mchog ni ri rab kyi rtse mor dkyil 'khor sprul nas dag pa'i
rnal 'byor gsal bar bya ba'i phyir rtsa ba'i rgyud brtag pa bzhi bcu rtsa gnyis shlau ka khri nyis stong pa dang / bsdus pa'i rgyud ces pa thams cad bsdus pa brtag pa bcu
pa dang / de'i rgyud phyi ma brtag pa bdun pa dang / phyi ma'i phyi ma brtag pa lnga pa rnams gsungs so/ /zhes bshad pas so/ /mnyam sbyor 'di sgyu ma bde mchog yin te/
kun mkhyen chen po'i zab don bdud rtsi spel bar 'di'i lung drangs pa las/ sam zhes bya ba bde bar bshad/ /sangs rgyas kun gyi bde chen yin/ /sgyu ma thams cad mnyam sbyor
bas/ /mchog tu bde ba bde ba'i mchog /ces gsungs pa'i phyir/ zhes sogs gsungs nas/ sdom 'byung dang / mkha' 'gro rgya mtsho gnyis gsang mtha'i lugs la yang rtsa rgyud le'u
lnga bcu rtsa gcig pa'i bshad rgyud yin pa lta bu gcig dang / sangs rgyas mnyam sbyor ni sgyu ma bde mchog yin pas bde mchog tsam dang ma rgyud spyi tsam pa yin kyang
/ 'khor lo bde mchog ma yin zhing rtsa rgyud le'u lnga bcu rtsa gcig pa'i bshad rgyud kyang ma yin pa shugs la bzhed pa 'dra zhig gsungs so/ /des na gong du bkod pa'i bshad
rgyud kyi dbye ba rnams ni/ spyir bde mchog gi lugs la bshad rgyud kyi rnam grangs tsam bkod pa yin la/ de dag la rnam dbye cung zad phye na/ spyir bde mchog gi bshad
rgyud tsam la mang du yod pas/ sdom 'byung dang / sangs rgyas

mnyam sbyor dang / mkha' 'gro rgya mtsho sogs rtsa rgyud 'di'i bshad rgyu yin zhing / 'on kyang slob dpon mi thub zla bas/ bshad rgyud rnam pa lnga ru 'dod/ /ces pa dang mi
'gal te/ de ni rnal 'byor gsang mtha'i lam srol ma nor zhing yongs su rdzogs pa zhig ston pa la/ rtsa rgyud le'u lnga bcu rtsa gcig pa dang / a bhi dha na sogs rgyud lnga
po rtsa bshad du bsdebs pas chog gi gzhan rnams bshad rgyud du mi dgos pa la dgongs sam snyam ste/ kun mkhyen rin po che'i bde mchog chos 'byung las/ des na gsang mtha'i
bshad srol 'di la sdom 'byung sogs mi dgos pas na bshad rgyud rnam pa lngar nges so/ /'o na sdom 'byung sogs bshad rgyud du gtan mi 'dod dam snyam na/ spyir bde mchog gi
bshad rgyud yin kyang / rnal 'byor gsang mtha'i bshad srol 'di la mi dgos pa yin te/ dper na grub chen kun snying gi gsang 'dus rtsa rgyud dang / rnam snang sgyu dra rtsa
bshad du sbrel nas 'chad pa'i tshe/ dgongs pa lung ston sogs spyir bshad rgyud du khas len kyang / lugs de la mi dgos pa bzhin dang / 'phags pa yab sras kyi gsang 'dus
rtsa rgyud dang / dgongs pa lung ston sogs bzhi rtsa bshad du sbrel nas 'chad pa'i tshe/ rgyud phyi ma dang rdo rje snying po rgyan gyi rgyud sogs spyir bshad rgyud du khas
len kyang lugs de la mi dgos pa bzhin no zhes gsungs pa dang / dpal gyi rgyal mtshan pas mdzad pa'i bde mchog gi chos 'byung las kyang / 'o na bde mchog sdom 'byung sogs
rgyud rnam dag tu mi 'dod pa yin nam/ bde mchog gi bshad rgyud ma yin zer

ba yin snyam na/ spyir rgyud rnam dag dang bde mchog gi bshad rgyud yin kyang / rnal 'byor gsang mtha'i bshad srol 'di la mi dgos pa yin te/ dper na grub chen kun snying gi
rnam snang sgyu dra dang / gsang 'dus gnyis rtsa bshad du sbrel nas bshad pa'i tshe na gsang 'dus kyi bshad rgyud gzhan rnams spyir rgyud rnam dag dang / bye brag tu bshad
pa'i rgyud rnam dag ma yin mi gsung yang / khong rang gi yo gar 'chad pa'i srol de la rnam snang sgyu dras chog pas de'i tshe gzhan rnams bshad rgyud du khas mi len pa
dang / slob dpon 'phags pa yab sras kyi bshad rgyud bzhi dang / gsang 'dus rtsa rgyud rtsa bshad du sbrel nas 'chad pa'i tshe rgyud phyi ma dang / rdo rje snying po rgyan
gyi rgyud rgyud rnam dag dang / bshad rgyud min mi gsung yang lugs de la mi dgos pa dang / slob dpon sangs rgyas ye shes zhabs kyi rtsa rgyud dang / rgyud phyi ma rdo rje
snying po rgyan gyi rgyud rtsa bshad du sbrel nas bshad pa'i srol de la dgongs pa lung ston sogs bzhi po rgyud rnam dag min yang mi zer/ bshad rgyud min yang mi zer yang
/ lugs de 'chad pa la de rnams mi dgos pa bzhin no/ /zhes gsungs pas so/ /gong du bkod pa de las gzhan du sdom 'byung sogs bshad rgyud min na ni bdag gi bla ma mkhan chen
thams cad mkhyen pas 'dren par mdzad pa'i bdag nyid chen po sa paN gyi chag lo la gnang ba'i dri lan gyi gsung de dang / rje btsun rin po che'i rgyud kyi dkar chag las/
'khor lo bde mchog rtsa ba'i rgyud/ bshad pa'i rgyud la a bhi dha na/

rdo rje mkha' 'gro/ mkha' 'gro rgya mtsho/ kun tu spyod pa/ khrag 'thung mngon 'byung / phag mo mngon 'byung / rnal 'byor ma bzhi'i kha sbyor gyi rgyud/ 'bum phrag gsum pa
las ral pa gyen brdzes kyi le'u gcig bde mchog sdom pa 'byung ba'o zhes gsungs pa dang 'gal la/ de thams cad gsang mtha'i lam srol 'chad pa'i tshe dgos pa'i bshad rgyud du
'dod na ni/ bshad rgyud rnam pa lnga ru 'dod/ /ces lngar nges par gsungs pa dang 'gal bar 'gyur bas/ 'gal med kyi dgongs pa len tshul kho bos gong du bkod pa de tsam zhig
dgos sam snyam ste dpyad par bya'o/ /gsum pa de dag bsdud pa pos bsdus tshul la/ spyir theg dman gyi bstan pa bsdus tshul/ theg pa chen po'i bstan pa bsdus tshul gnyis
su gsungs pa yin te/ de yang rgyud sde spyi rnam las ji ltar gsungs pa'i don bsdus nas mkhas pa'i dbang po dkon mchog lhun grub kyi tshul gsum gsal rgyan las/ rgyal ba'i
bstan la bsdu ba rnam gsum las/ /dang po dri med theg pa'i phug ces par/ /skyon bral dgra bcom brgya phrag lnga 'dus nas/ /sde snod rnam gsum 'phags pa gsum gyis bsdus/
/de rjes gnyis dang gsum pa'ang rim bzhin byung / /de bzhin theg pa chen po'i mdo rnams kyang / /lho phyogs dri med 'byung gnas zhes bya bar/ /byang chub sems dpa'i dge 'dun
bye ba phrag /dgu bcu 'dus nas bsdus zhes 'ga' zhig bzhed/ /'on kyang theg chen mtha' dag bsdud pa po/ /byang chub sems dpa' phyag na rdo rje yin/ /zhes gsungs pa ltar/
ston pa mya

ngan las 'da' ba'i tshul bstan nas ring po ma lon pa na/ ma ga dha'i lho phyogs bsdu ba'i phug ces par rgyal po ma skyes dgras sbyin bdag byas/ kun dga' bo la sogs pa'i dgra
bcom pa lnga brgya 'dus nas kun dga' bo dang / nye bar 'khor dang / 'od srung dang gsum gyis rim pa bzhin mdo sde dang / 'dul ba dang / mngon pa'i sde snod gsum bsdus shing
/ de la theg chen gyi bka' bsdu dang po zhes bya la/ de'i rjes su yangs pa can gyi dge slong gis mi rung ba'i gzhi bcu bcas pa'i rkyen gyis chos rgyal mya ngan med kyis
sbyin bdag byas nas/ bya bka'i kun dga' ra bar dgra bcom pa bdun brgyas bsdu ba gnyis pa mdzad cing / ston pa mya ngan las 'das pa'i tshul bstan nas lo sum brgya na/
dge slong lha chen gyis bstan pa dkrugs pa la brten nas kha che'i yul 'un pa na zhes par/ dzwa landha ra'i rgyal po ka ni kas sbyin bdag byas nas dgra bcom pa lnga brgya/
byang sems lnga brgya/ so so skye bo'i paNDi ta lnga brgya 'dus nas bka' bsdu gsum pa mdzad pa yin no/ /theg pa chen po bsdus tshul ni/ lho phyogs bi ma sam bha wa zhes
pa'am/ dri med theg pa'i phug ces par byang chub sems dpa' bye ba phrag dgu bcu 'dus nas/ mngon pa 'jam dpal gyis bsdus/ 'dul ba byams pas bsdus/ mdo sde phyag na rdo rjes
bsdus zhes grags la/ rtog ge 'bar bar de gsum dang / kun bzang gis bsdus par yang bshad do/ /'on kyang theg pa chen po mtha' dag gi bsdud pa po phyag na rdo rje yin par
gsang ba bsam gyis mi khyab pa'i mdo la sogs pa

theg pa chen po'i gzhung du ma las gsungs/ de yang gsang ba bsam gyis mi khyab pa'i mdo las gsungs tshul ni/ gong du sangs rgyas stong 'byon tshul gyi skabs su rgyas par bshad
pa ltar/ 'khor los sgyur ba'i rgyal po yul 'khor bsrung la rgyal sras stong yod pa des/ btsun mo dpe med ma dang / ma med ma gnyis kyi pang du khye'u chos sems dang /
chos kyi blo gros gnyis brdzus te byung ba'i chos sems kyis sangs rgyas stong po thams cad kyi gsang mdzod 'dzin pa bka' bsdu pa por smon lam btab pa ni/ 'dzam bu gling
pa'i mi'i snang ngor kun dga' bo/ mi mjed 'jig rten gyi khams su gsang ba'i bdag po/ gzhi dang snying po me tog gis brgyan pa'i zhing khams su kun tu bzang po/ 'og min stug
po bkod pa'i zhing khams su rdo rje sems dpa'i skur bstan pa de nyid yin te/ spyi rnam gyi don bsdus tshul gsum gsal rgyan las/ khyad par 'khor gyi gtso bo bsdud pa po/
/ston pa'i gnyis su med pa'i ye shes las/ /gzhan ngor sprul pa'i byang chub sems dpa' ste/ /'og min gnas dang me tog rgyan gyis brgyan/ /mi mjed zhing dang khyad par mi
yi ngor/ /rim bzhin rdo rje sems dpa' kun tu bzang / /gsang ba'i bdag po kun dga' bo zhes grags/ /zhes gsungs pa ltar ro/ /khyad par du gsang sngags rdo rje theg pa bsdus
pa'i tshul ni/ spyi rnam las ji skad gsungs pa'i don bsdus nas tshul gsum gsal rgyan las/ khyad par sngags kyi tshul rnams bsdus pa'i tshul/ /'di la log par rtog pa gzhan
yod kyang / /

skyon med bka' dang bstan bcos dgongs pa ni/ /de bzhin gshegs pa sprul pa'i dkyil 'khor du/ /u Di ya na'i rgyal po 'khor bcas rnams/ /legs par bcug nas yongs su smin par mdzad/
/de tshe phyag na rdo rjes rgyud kun bsdus/ /zhes gsungs pa ltar/ sngon ston pa mya ngan las 'da' ba'i tshul ma bstan gong du ston pa nyid kyis rgyal chen indra bo dhi
'khor dang bcas pa sprul pa'i dkyil 'khor du bcug nas smin par mdzad cing / de'i tshe phyag na rdo rjes rgyud mtha' dag bsdus par yongs su grags pa yin pas/ gsang sngags
phyag na rdo rjes bsdus pa gtso che la/ yang rgyud zhu ba po gang yin gyis bsdus pa yang yod de/ dges rdor gyi rgyud/ rdo rje snying po dang / rdo rje bdud rtsi'i rgyud
ma ma kis bsdus par bshad pas so/ /yang mkha' 'gro rgya mtsho las/ bsdu ba mdzad pa sogs rnams kyi/ /bdag las bgrod pa de theb bo/ /ma mo thams cad 'dus rnams kyis/ /rdo
rje'i gnas rnams su bsdus so/ /gcig la gcig gis bzhed pa ni/ /gsol ba 'debs shing gsol 'debs mdzad/ /bcom ldan 'das kyis gsungs pa yi/ /tshig 'di la ni mngon par dga'/
/zhes rtsod dus su shAkya thub pas gsungs pa'i rgyud rnams rdo rje'i gnas u rgyan du phag mo la sogs pa'i ma mo rnams kyis phan tshun dri ba dang dri lan gyi tshul gyis bsdus
nas 'khor rnams rjes su yid rang bar gyur pa yang bshad do/ /de ltar bsdud pa po ston pa nyid las tha dad pa dag gis bsdus par bshad pa de dag drang don du yin gyi/
yang dag par na ston pa nyid

kyis e wa~M ma ya zhes sogs gsungs pa la/ gdul bya dbang rnon gyis rgyud thams cad kyi don bsdus nas bstan par go /dbang rtul gyis rgyud kyi gleng gzhi bsdud pa pos gsungs
par go ba yin gyi/ phyis bsdud pa pos bcug pa ma yin par bshad de/ yin na ston pas gleng gzhi'i bshad pa mdzad mi rigs pa las/ rgyud mang po las gleng gzhi'i bshad pa gsungs
pas na gleng gzhi dag kyang nges don du ston pa nyid kyis gsungs te/ gsang ba grub pa las/ dpal ldan 'dus pa mdangs chen gyi/ /rgyud kyi bsdud par byed pa po/ /dpa' bo
'jig rten dbang phyug zer/ /bla ma'i zhabs kyi bka' drin gyis/ /dpal ldan 'dus pa bsdud pa po/ /gzhan dag yod pa ma yin te/ /bdag nyid 'ba' zhig smra bar byed/ /bsdud mdzad
pa ni thugs rdo rje/ /gsung ba po de brjod pa'ang de/ /de las gzhan dag yod min pas/ /bde chen las gzhan gsungs pa med/ /'di skad thos pa'i tshig gang dang / /bzhugs
zhes bya ba'i tshig gnas pa/ /thugs kyi rdo rje bdag nyid kyis/ /sangs rgyas kun la bstan pa yin/ /zhes gsungs pa'i don rgyud sde spyi rnam du gsal bar gsungs pa bsdus nas/
tshul gsum gsal rgyal las/ nges pa'i don du ston dang bsdud pa po/ /tha dad med kyang dman la de ltar snang / /zhes gsungs pa yin no/ /de ltar na rgyud gsung ba po'i
ston pa dang / nyan pa po'i 'khor rgyud bsdud pa po rnams so sor snang ba ni/ de ltar du zhen cing de la mos pa'i gang zag drang ba'i don du ston pa nyid kyi rnam 'phrul

las tha dad du snang bar ston pa yin gyi nges don du tha dad pa ma yin te/ kyai rdo rje'i rtsa rgyud las/ 'chad pa po nga chos kyang nga / /rang gi tshogs ldan nyan pa nga
/ /zhes gsungs pa ltar ro/ /de lta bu'i bde mchog gi chos rnams ni 'dzam bu gling gi yul nyer bzhi'i dpa' bo dang rnal 'byor ma rnams kyis rtag par nyams su blangs pas 'dzam
bu'i gling 'dir mi nub par gnas par bshad de/ de'i rgyu mtshan yang 'dzam bu'i gling las kyi sa pa yin pas/ sngar med pa'i dge mi dge'i las stobs ldan gsar du bskyed
du rung bas na/ sangs rgyas kyi lam yang 'dir bskyed du rung ba'i rgyu mtshan gyis yin la/ gling gzhan dag ni 'bras bu'i sa pa yin pas/ sngar gyi las 'bras la longs spyod
kyis/ las gsar du mi bsog pas de dag tu rtag par gnas pa yin no/ /yang rnal 'byor ma kun spyod las/ mdor bstan pa yi sprul pa yin/ /rgyas bstan longs spyod rdzogs par brjod/
/slar rgyas bstan pas ma lus nyid/ /mya ngan 'das pa de nyid bstan/ /zhes rtsa rgyud rgyas pa chos sku dang chos mtshungs su gsungs pas sangs rgyas kyi thugs la gnas/
'bring po longs sku dang chos mtshungs su gsungs pas sems dpa' chen po rnams kyi spyod yul du rgyun mi chad par rtag tu gnas/ bsdus rgyud sprul sku dang chos mtshungs su
gsungs pas sprul sku sprul pa ston pa dang / mya ngan las 'da' ba'i tshul ston pa sogs sna tshogs su snang ba ltar/ gdul bya skal ba dang ldan mi ldan gyi ngo bor

nub pa dang ma nub pa'i tshul ston pa yin par yang gsungs so/ /gnyis pa rtsa bshad la brten pa'i bshad srol ji ltar byung ba'i tshul la/ spyir bde mchog gi bshad srol byung
tshul/ bye brag tu gsang mtha'i bshad srol byung tshul gnyis las/ dang po ni/ bde mchog la rtsa rgyud nyung ngu le'u lnga bcu rtsa gcig pa 'di dang / mkha' 'gro rgya mtsho
rtsa bshad du sbyar nas bkral ba'i dus 'khor dang mthun pa'i lam srol dang / rtsa rgyud de dang sdom 'byung sbyar nas 'chad pa'i gsang 'dus 'phags lugs dang mthun pa'i
lam srol/ rtsa rgyud de dang sangs rgyas mnyam sbyor sbyar nas 'chad pa'i ma rgyud spyi dang mthun pa'i lam srol/ rtsa rgyud de dang bshad rgyud lnga sbyar nas 'chad pa'i
rnal 'byor gsang mtha'i lam srol te 'phags yul du yongs su grags pa'i lam srol chen po bzhi byung pa las/ rtsa ba'i rgyud la byang chub sems dpa' phyag na rdo rjes stod
'grel du grags pa mdzad nas/ rnal 'byor bla med kyi zab don thams cad dus kyi 'khor lo dang mthun par bshad cing / rgyal po indri bhu tis bde mchog rtsa rgyud kyi dgongs
pa ma rgyud spyi dang mthun par bkral nas 'grel pa mdzad la/ slob dpon skar rgyal zla bas rnal 'byor ma las gdams ngag dngos su gsan pa la brten nas rtsa rgyud kyi dgongs
pa a bhi dha na'i bskyed rim dang mthun par bshad pa'i 'grel pa dang / 'khor lo bde mchog gi grub thabs bdud rtsi 'dzag pa zhes pa mdzad pa yin zhing / rdo rje rnal 'byor
mas gdams ngag dngos su byin pa yin pa

yang / ji skad du/ 'khor lo gcig pa'i grong khyer na/ /tshong dpon bu mo rnal 'byor ma/ /rdo rje phag mo de yi bkas/ /'khor lo sdom pa'i rnam bshad byas/ /zhes gsungs pas shes
so/ /de'i rjes su slob dpon kong ka na rgyal ba bzang pos mdzad pa'i dka' 'grel/ de'i 'grel bshad skal ldan grags pas mdzad pa/ de gnyis kyi bshad sbyar ta thA ga ta
rakShi tas mdzad pa ste/ de dag kyang ma rgyud dang mthun par bshad pa yin zhing / de dag gi bshad bka' lo chen nas brgyud de rje btsun gong ma rnams la yang bzhugs so/ /de
dag gi steng du 'og nas 'chad par 'gyur ba'i/ lwa ba pa dang / lhas sbas/ su ma ti kirti rnams kyis mdzad pa'i 'grel pa rnams te/ rtsa rgyud kyi 'grel pa rnam par dag
pa ni dgu po de tsam du nges par bshad do/ /gzhan yang rtag pa'i rdo rje'i 'grel pa/ a bhya ka ra'i 'grel pa/ ka ma ra bhu ti'i 'grel pa rnams kyang bde mchog gi dgongs 'grel
yang dag pa'o/ /gzhan dpa' bo rdo rjes mdzad pa'i 'grel pa ni/ mdzad byang du dpa' bo rdo rjes mdzad zer ba'i 'khrul gzhi byas nas/ bstan 'gyur bsdud mkhan dag gis der
bsdus kyang / zangs dkar lo tsA ba'i gsang mtshan dpa' bo rdo rje yin pas zangs dkar lo tsA bas mdzad pa yin par bshad la/ yang bshad rgyud he ru ka mngon 'byung la/ ku
mA ra tsantras mdzad pa'i 'grel pa dang / rdo rje mkha' 'gro la nor bzang gis mdzad pa'i 'grel pa dang / bha wa bha dras mdzad pa'i 'grel pa gnyis yod cing / yang rgyud
de'i zhi ba'i dkyil 'khor dang / nges don gyi

bshad pa rnams la yi ge'i sgra las drangs pa'i bshad pa yang dag pa'i lta ba'i nyi ma'i 'od zer zhes pa'i 'grel pa zhig kyang yod par bshad cing / mngon brjod bla ma la dznyA
na badzras mdzad pa'i dang / shu rang ka warmas mdzad pa'i 'grel pa gnyis yod par gsungs shing / mkha' 'gro rgya mtsho la slob dpon padma badzras mdzad pa'i 'grel pa gru
gzings zhes pa dang / de'i slob ma dza ya se nas rin chen sna bdun zhes pa'i gzhung bdun mdzad pa las/ tshogs 'khor dang rab gnas gnyis bod du ma 'gyur la dbang bka' ni
deng sang yang bzhugs so/ /de ltar 'phags yul du byung ba'i bde mchog gi rtsa bshad kyi dgongs 'grel dang rtsa bshad la brten pa'i lam srol dang bcas pa byung tshul ni
de ltar yin la/ de nas bod kha ba can gyi ljongs 'dir byung tshul ni bstan pa snga dar gyi dus su sangs rgyas mnyam sbyor ma gtogs pa'i bde mchog gzhan rnams bod du ma 'gyur
la/ phyi dar la lo chen rin chen bzang po kha cher byon nas/ paNDi ta shardha la bde mchog rtsa rgyud kyi 'grel pa kong ka nas mdzad pa'i chos skor sogs gsan cing / rtsa
rgyud dang 'grel pa gsum po de'i 'gyur yang mdzad nas/ de'i bshad srol dar bar byung / rje btsun gong ma yang rnal 'byor gsang mtha'i chos skor ma gsan gong du lugs de
la gtso bo mdzad pa yin par bshad la/ jo bo rje bod du byon dus lo chen gyis jo bo nyid la/ jo bo rang gi lugs kyi bde mchog gi dbang bka' gsan/ lugs de dang mthun pa'i
lU hi pa'i sgrub thabs kyi 'grel pa yang mdzad/ lo chen de'i

sku tshe'i smad tsam gyi dus 'brog mi lo tsA ba byon/ bde mchog la yang shin tu mkhas kyang de nas brgyud pa'i bde mchog gi chos skor 'phel ba zhig ni ma byung zhing / rje
'gos la yang lhas sbas kyis bshad pa'i bshad srol bde mchog gi chos skor 'ga' zhig byung la/ gzhan yang jo bo rjes rong pa 'gar dge la lhas sbas kyi 'grel pa'i steng nas
bde mchog gi bshad bka' gnang / lha rtse ba grags pa dpal gyi bar du byung yang deng sang mi bzhugs/ yang paNDi ta su ma ti kirti byon dus mar pa do pa dang pu hrang lo chung
grags 'byor shes rab gnyis kyis paN chen de las bde mchog gi chos skor mang du gsan nas/ mar dos rtsa rgyud dang / kun spyod dang / nag po gzhung drug sogs gzhung phran
phal che ba la 'gyur yang mdzad/ rtsa rgyud dang / lU hi pa'i sgrub thabs la rnam bshad kyang brtsams/ gdams pa zab mo yongs su rdzogs par thugs su tshud/ lhag par nag
po rim bzhi la/ mal lo dang / pu hrang lo chung / mar do gsum spyi babs 'dra ba la/ phyis su gtum mo lam rdzogs nang bzhin bris pa dang / yang la las dpyid thig gi mtshan
gzhi 'khor lo gnyis ma zhig ston pa sogs byung yang / dpyid thig la rgya gzhung la 'khor lo bzhi'i rgyas bshad 'byung zhing / rim bzhi lam slong yang / dmar chos kyi rgyal
mtshan gyis pu hrang lo chung ba'i gsung rgyun bris pa dang / cog ro chos rgyal bas dmar pa do pas gsung bgros ji lta ba'i zin tho/ rje sa skya pa chen pos rim bzhi
lam slong gsum zhu dag thub pa lta bu yod

pa ni/ na ro pa'i man ngag tu gung mthun pa'i yid ches can yin zhes rje btsun dam pa kun dga' grol mchog gi khrid rgya'i lam rgyus su 'byung ngo / /mar do de la slob brgyud
ze ba jo bde ze ba jo 'bum/ cog ro chos rgyal sogs mang du byung ba'i ze ba la/ lho la yag pa byang chub dngos grub sogs la yag pa mang du byung / cog ro chos rgyal ba 'di
khams nas 'byon dus/ pha ma phu nu/ yul mi 'brel yod kun gyis gser mang po bskur/ lhag par ma des gser gyi thur ma g.yu'i phra yod pa zhig chos rgyags la ched kyis bskur
nas dbus gtsang la byon/ yar 'brog tu yun ring bzhugs/ mar do chos kyi dbang phyug la lo bcu gnyis dbu sngas sbrel te/ bde mchog dang 'brel ba'i rgyud man ngag ma lus
pa gsan/ rgyud la mar do'i gsung bzhin bshad Tika kyang mdzad/ 'di la phyis su bu ston rin po ches bod du byung ba'i bde mchog gi Tikka cig la bzang gsungs bsngags pa dpag
med mdzad/ rje tsong kha pa'i Tikka yang 'di 'jebs bshus yin par bshad/ de ltar cog ro chos kyis thugs tshim pa'i skabs/ mar do'i sras jo sras nam mkha' 'od bya bas cog
ro'i phyag gi gser thur de gzigs pas thugs song nas/ cog ro la khyod dag man ngag gi e tshim 'dug ste/ gdams pa'i snying po rim bzhi lag tu blang ba'i dmar khrid ma thob
'dug pa/ bla ma la gser thur 'di phul la zhus gsungs pas/ cog ros tshogs 'khor bzang ba zhig bshams pa'i steng du gser thur g.yu phra ma de phul/ rim bzhi

lam slong dgos zhus pas mar pa do pa bzhugs khri'i kha nas sku 'phar te/ chos 'di'i ming thos pa su med pa la/ khyod la sus bshad gsungs/ cog ros bdag la jo sras kyis gsungs
zhus pas/ jo sras la spyan sdang mig tu gzigs te brkam chags can khyod kyi srog rtsa rdo rje pha lam la byas pa yin nam/ da tshe zhabs bcad zin kyang / phyis gdams pa'i
rgyun mi chad pa'i rten 'brel tsam 'dug gsungs nas/ cog ro la gsungs rjes kho nar mar do lo tsA ba gshegs te/ gshegs rdzongs bsgrub ched du sras kyi klubs su byon pas/ chom
pos mtshan brdungs byas sku la mtshon phul nas zhag bcu gcig nas gshegs pas rim bzhi lam slong 'di gnyan pa'i sgra rgyal khams thams cad du khyab/ de la brten nas phyis
su sa skya pa'i dge ba'i bshes gnyen mang pos nag po rim bzhi gnyan cha che zer 'jigs 'jigs sgrog pa zhig byung na'ang / mus chen sems dpa' chen po'i rnam thar du gnyan
cha che ba'i tshul zur tsam zhig gsungs pa ma gtogs sa skya pa rang lugs kyi nag po rim bzhi la gnyan cha che ba byung ba'i lo rgyus ni gsal po mi snang la/ gnyan cha che
bar yongs su grags pa'i rgyu mtshan ni sngar gyi de'o/ /da lta ni mar do nas cog ro la brgyud pa'i rim bzhi'i rgyun ni med/ cog ros mdzad pa'i dpe ni ma nub par bzhugs
so/ /pu hrang lo chung la slob brgyud dmar chos kyi rgyal mtshan/ grog ra ba dngos

grub shes rab/ 'bri phya ru ba/ yar lung pa lha rje dpal gyi rgyal mtshan sogs bde mchog la mkhas pa mang du byung zhing / pu lugs 'di rje btsun sa skya pa la yang tshang bar
bzhugs so/ /gnyis pa bye brag tu gsang mtha'i lam srol byung tshul ni/ rtsa rgyud le'u lnga bcu rtsa gcig pa dang / bshad rgyud mngon brjod bla ma sogs lnga po sbrel nas
'chad pa'i lam srol de nyid de/ de yang thog mar grub chen lU hi pas rnal 'byor ma kun spyod dang / mngon brjod bla ma la brten nas rim gnyis spyod pa dang bcas pa'i sgrub
thabs dpal mngon par rtogs pa zhes bya ba mdzad/ de'i 'grel pa dang / phyi rol mchod pa'i cho ga lag mchod/ gtor ma'i cho ga dang bzhi pradznyA rakShi tas mdzad pa de
bzhi dang / rtsa ba grub chen nyid kyis mdzad pa'i dpal mngon par rtogs pa dang lnga la lU hi pa'i smad lngar grags/ gzhan yang bhu ti pas 'khor lo bde mchog gi rgyun bshags/
kha che rin chen rdo rje'i bkra shis/ lwa ba pa'i 'grel pa nag tsho'i 'gyur/ slob dpon lhas sbas kyi 'grel pa 'gos 'gyur/ paNDi ta su ma ti kitti'i 'grel pa nyung
ngu'i mtshams sbyor la sogs pa rnams kyi lugs srol 'di dang mthun pa'i 'grel par bshad la/ lU hi pa'i rjes su/ slob dpon rdo rje dril bu pas rtsa bshad kyi rgyud drug cha
la brten nas lus kyi dkyil 'khor gyi cho ga lus dkyil sgrub thabs/ rdzogs rim rim pa lnga pa rnams mdzad de/ de gsum la dril bu skor gsum du grags so/ /gzhan yang bde mchog
lhan skyes kyi sgrub thabs/ rdo rje phag mo'i sgrub thabs

sogs yod par yang bshad la/ dril bu gzhung chung du grags pa zhig yod pa ni pu hrang lo chung gis mdzad kyi/ grub chen 'di'i ma yin par bshad/ rdzogs rim rim lnga la 'grel
pa zhig yod pa ni/ bu ston gyis rang 'grel du bshad kyang / 'grel pa der sngags kyi sku dang ye shes kyi sku dbyer ma phyed par bshad pa dang / bsam mi khyab kyi skabs kyi
lha'i sku brdzus skyes bzhin sa bon med par bskyed rgyu la/ der hU~M dang thig les bskyed par bshad pa sogs nor ba mang bas rang 'grel min/ don yod rdo rje bya bas mdzad
pa yin zhes pa yig cha 'ga' zhig las 'byung ngo / /de'i rjes su grub chen nag po spyod pas rdo rje'i rtsa rgyud bde mchog nyung ngu dang / bshad pa'i rgyud he ru ka mngon
'byung / rdo rje mkha' 'gro ste gsum dang / bla ma'i man ngag la brten nas dang por sbyin bya bzhi sbyin par byed pa la dkyil 'khor gyi cho ga mdzad/ de nas bslab bya
rim pa gnyis la slob pa la/ bskyed rims gyi dbang du byas te/ rtsa rgyud dang / a bhi dha na dang / rdo rje mkha' 'gro la brten nas lha ma grub pa grub par byed pa/ ting
nge 'dzin gsum mam bsnyen bsgrub bzhi'i bsdus pa'i sgrub thabs nag po mngon rtogs mdzad/ thun mong gi dngos grub la dgongs nas/ rtsa rgyud dang / sambu Ti dang / rdo rje
mkha' 'gro la brten nas grub pa'i 'bras bu myur du 'byin pa'i thabs sbyin sreg gi gzhung mdzad cing / yang rdzogs rim gyi dbang du byas nas gzhung gsum mdzad pa yin te/ gsum
du mdzad pa'i rgyu mtshan yang / rnal 'byor

chen po thabs kyi rgyud gsang ba 'dus pa dang / shes rab kyi rgyud 'khor lo bde mchog gi gnyis/ gleng gzhi'i rjod byed kyi sgra dang yi ge tha dad kyang / brjod bya don gcig
par bstan pa'i phyir du/ de gnyis char gyi gleng gzhi la brten nas gsang ba'i de kho na nyid gsal ba mdzad/ shes rab kyi rgyud nyid la yang snying po kyai rdo rje dang
/ 'khor lo bde mchog sogs rjod byed kyi sgra tha dad kyang / brjod bya'i don gcig par bstan pa'i phyir/ 'khor lo sdom pa'i rtsa bshad kyi rgyud rnams dang / kyai rdo rje'i
rgyud gsum/ rdo rje gdan bzhi sogs la brten nas o la pa ti mdzad/ 'khor lo sdom pa'i brjod bya'i don de la yang rim pa bzhi las med do zhes bstan pa'i phyir/ rtsa rgyud
dang / sambu Ti'i brtag pa drug pa la brten nas dpyid kyi thig le mdzad de/ de dag la nag po gzhung drug ces grags shing drug tu nges par rje btsun na ro pa bzhed pa yin
no/ /yang drug po 'di la 'brog mi lo tsA ba'i gsung rgyun las/ bskyed rim gyi gzhung gsum gyi steng du tshogs 'khor gyi gzhung dang bzhi/ rdzogs rim la/ dpyid thig rtsa'i
sdom/ gsang ba'i de nyid tshig gi sdom/ o la pa ti mngon rtogs kyi sdom/ snying po bsdus pa don gyi sdom/ sdig pa bshags pa rnal 'byor gyi sdom/ phyag chen thig le phyag
rgya bstan pa'i sdom zhes sdom drug ste gzhung bcu tsam zhig bshad pa 'byung ba la/ bu ston rin po ches de dag ni paNDi ta kShi na pa zhes pa'i byas pas ming 'dra yang
don mi 'dra zhes gsungs/ nag po gzhung drug gi sbyin sreg gi gzhung la/ mar dos/ sdom

pa'i sbyin sreg cho ga ni/ /spyod pa pa yis mdzad ces grags/ /de yis nges par ma mdzad pa/ /cho ga de nyid kyis rab bstan/ /ces gsungs nas/ ji ltar bstan tshul yang / dznyA
na sidhis bshad pa yi/ /gdam ngag rim pa la brten nas/ /zhes ye shes zhabs kyi rjes 'brangs su bshad pas so/ /des na padma dbyangs kyi sbyin sreg bzhin byed dgos shing /
gzhung drug la yi ge drug pa'i sgrub thabs bgrang dgos zhes gsungs/ de la rang lugs kyi mkhas pa dag gis/ de ltar na gzhung 'dir ye shes zhabs lugs dang mthun pa'i sbyin
sreg gi rnam gzhag 'byung dgos pa las de med pa dang / khyad par dznyA na sidhi zhes pa'ang nag po pa'i bla ma dznyA na grub pa zhes pa dang / dza landha rar grub pa brnyes
pas dza landha ra pa zhes yul gyi ming btags pa de yin pas dznyA na siddhis bshad pa yi/ /zhes pas nag po pas mdzad pa ma yin pa mi 'grub yin par 'grub gsungs so/ /de
ltar na 'phags yul du gsang mtha'i lam srol gyi gtso bo ni/ lU nag dril gsum po de dag yin la/ lam srol de lta bu bod gangs can 'dir byung tshul ni/ rje btsun na ro ta pa'i
slob ma pham thing pa sku mched bzhi las/ bar ba gnyis la klog skya shes rab rtsegs dang / mal lo tsA ba gnyis kyis gtugs/ bla chen mal lo la rje btsun sa skya pa chen
po dang / gnyan phul chung pa gtsug tor rgyal po gnyis kyis gtugs shing / gnyan gyis su ma ti kirti la yang rtsa rgyud gsan la/ bla chen mal gyis rtsa rgyud la mchan dang
/ sa chen

gyis de'i mchan sna bsring ba dang / slob dpon rin po ches kyang de'i mchan sna bsrings te mchan zhib po mdzad cing / lU hi pa'i phyi rol mchod pa'i cho ga dang / dril bu pa'i
dkyil chog gi Tikka yang mdzad do/ /rje sa chen gyis nyung ngu'i mtshams sbyor tshigs bcad du dril ba'i le 'grel/ rgyud kyi sa bcad nag 'bum du grags pa rnams mdzad la/
nag 'bum la nag po pa'i rnam thar/ nag po gzhung drug gi bsdu ba/ gzhung drug gi mchod brjod/ gzhung drug gi mchod brjod dang / bshad par dam bca'i dgos pa/ gzhung drug
gi bsdus don drug tho yig drug ste yig sna bco lnga yod par bshad cing / gnyan phul chung bas su ma ti kirti/ bla chen mal/ sa chen gsum gyi gsung bgros bris pa'i rtsa
rgyud kyi Tikka mu tig phreng ba zhes bya ba dang / lU hi pa'i 'bru 'bum du grags pa mdzad/ rje btsun rin po ches rnal 'byor ma kun spyod la Tikka dang / lU hi pa'i sgrub
thabs rgyas 'bring bsdus gsum du dbye ba dang / dril bu ba'i sgrub thabs/ dkyil chog rim lnga'i khrid yig gsum dang / rdul tshon la brten pa'i nag po pa'i dkyil chog dang
/ nag po bshad sbyar rnams mdzad/ rje btsun gyi dngos slob nub pa rig 'dzin grags kyis/ gnyan gyi Tikka de nyid bde ru btang pa'i rtsa rgyud kyi Tikka dang / lU hi pa'i
mngon rtogs kyi 'grel pa rnams mdzad/ dkar gyis bla ma brgyud pa'i rnam thar/ rtsa rgyud kyi Tikka/ lU hi pa'i sgrub thabs sogs mdzad/ bla ma dmar chos kyi rgyal po chung
ngu nas yab gshegs te/ khu

bos nged rang dang chos brgyud mthun zer nas rje btsun rin po che'i drung du btang pas rje btsun las lU hi pa'i dbang skur zhig thob/ de nas nub pa rig 'dzin grags la gtad
de/ khong la bzhugs pa'i bde mchog gi chos skor ma lus pa gsan nas mkhas par gyur te/ rtsa rgyud kyi Tikka/ lU hi pa'i sgrub thabs kyi rnam bshad/ bla ma brgyud pa'i rnam
thar sogs mdzad/ khong rang gi pha chos yin zer nas 'gar lo tsA ba'i chos drug la 'chad nyan dang thugs dam sogs gnang / chos drug ni/ sgrol ma sna tshogs pa'i rgyud/ spyad
ras gzigs padma cod pan gyi rgyud/ rnam 'joms te zhi ba gsum/ phyag rdor 'khor chen/ mi g.yo ba/ rta mgrin te drag po gsum ste de rnams so/ /gsum pa de rnams kyi nang
nas khyad par du 'phags pa'i lam srol ngos bzung ba ni/ de ltar spyir bde mchog gi chos skor la rtsa bshad kyi rgyud dgongs 'grel dang bcas pas lam gyi srol chen po bzhi
tsam zhig phye ba'i nang nas bshad rgyud rnam pa lngas rtsa rgyud kyi dgongs pa gsang mthar bkral ba 'di nyid khyad par du 'phags pa yin la/ de'i rgyu mtshan yang / bla
ma pham thing pas bzhed pas/ rgyud rgyas pa nam mkha' dang mnyam pa rdo rje 'chang gis dang por dpa' bo dang rnal 'byor ma rnams la gsungs pa de rnams kyis thugs nyams su
bzhes/ snyigs ma'i gdul bya rnams kyi spyod yul du ma gyur cing / gzhung yi ger sdud ma nus par sgra nam mkha' la dengs pas 'di rgyud sde sgo drug pa'i gsang mthar bzhed
pa yin par bshad/

rgya gar dha ri ka pa dang / bal po thugs rje chen po sogs rgyud rgyas pa de dpa' bo dang rnal 'byor ma dag gis bai DUrYa'i shog bu la gser zhun mas bris te nub phyogs kyi
yul u rgyan du rgyas btab ste bzhag pas sgo drug par 'jog gsungs/ yang rtsod dus kyi kun mkhyen gnyis pa shanti pas rgyud 'di la 'grel pa rtsom par dam bcas pa'i tshe shangs
khrag brdol/ mkha' 'gro'i snying khrag thang la 'bo'am zer ba mnal lam du byung nas 'grel pa rtsom ma nus pas na der 'jog gsungs pa sogs gsang mtha' 'di gzhan las khyad
par du 'phags tshul sngon gyi dus su gsum tsam zhig byung ba las/ de dag gi ni spyir bde mchog gi rgyud 'di dag rgyud sde gzhan las zab pa'i tshul tsam bstan pas rgyud
sde gzhan las ni khyad chos de dag gi sgo nas kyang khyad par du 'phags te/ 'di'i rgyud rgyas pa rnams sa bcu la gnas pa'i byang chub sems dpa' rnams kyi spyod yul yin gyi/
snyigs dus kyi gdul bya rnams kyi spyod yul du ma gyur cing / slob dpon shanti pas rgyud gzhung gzhan la 'grel pa mdzad nus kyang 'di'i rtsa rgyud la 'grel pa mdzad ma
nus pa sogs khyad chos de dag rgyud sde gzhan la ni med par bshad pas so/ /de tsam gyis ni bde mchog gi bshad srol gzhan dag las gsang mtha'i bshad srol 'di khyad par du
'phags par mi 'grub ste/ khyad par de dag ni bde mchog gi rgyud thams cad la tshang bas so/ /des na chos gzhan gyi dbang du byas pa'i sprul pa'i sku mya ngan las 'das nas
mi bzhugs par bshad la/ rgyud 'di'i dbang du byas na/ byin

gyis rlob byed kyi zhing skyes kyi sprul pa'i sku rnams 'dzam bu gling gi yul nyi shu rtsa bzhi na dngos su bzhugs shing / de dag gis bsgrub pa po'i rgyud byin gyis brlab par
byed la/ de yang byin rlabs myur du 'jug pa'i thabs zab mo yod pas bde mchog gi rgyud gzhan gyi bshad srol thams cad las/ gsang mtha' 'di khyad par du 'phags pa yin la/
de'i nang nas kyang rje btsun na ro pa'i man ngag pham thing pa sku mched nas brgyud pa 'di khyad par du 'phags te/ de'i rgyu mtshan yang slob dpon zla ba grags pas bshad
pa la tshogs bshad dang / slob bshad gnyis su bshad pa ltar 'dir yang yod pa las/ slob dpon pradznyA rakShi tas na ro pa lo bcu gnyis kyi bar bsten nas gdams pa zhus kyang
tshogs bshad las ma thob par grags pa ltar na ro pa'i slob ma gzhan rnams la ni tshogs bshad las med la/ 'di pa la ni slob bshad zab mo yod pas so/ /'o na de'i khyad
par ji lta bu snyam na/ smin byed dbang gi skabs su dpa' bo bskul ba/ grol lam bskyed rim gyi skabs su nag po pa'i lugs ltar phyi bskyed rim gtso bor bsgom zhing / dkyil
'khor rgyal mchog gi zhal la lus dkyil bsgom pa'i sgo nas bkri/ de nyid la rtogs pa brtan nas cung zad nang la gzhol ba'i tshe phyi dkyil yang sgra tshul las bskyed/ lus
dkyil yang sgra tshul las bskyed pa lU hi pa'i lugs kyi phyi nang mnyam pa'i sgo nas bkri/ de nyid la rtogs pa brtan nas nang la gzhol ba'i tshe/ phyi dkyil phyi'i he ru
ka gsal btab pa tsam byas/ lus dkyil gtso bor bsgom pa dril bu pa lugs

kyi bkri ba'i lam gyi rim pa dang / bskyed rim gyi mngon par rtogs pa la yang / sbyor ba'i skabs su tshad med bzhi bsgom tshul/ tshogs bsags bcu gsum dang / dngos gzhi'i skabs
su rgyud las pho nya gsum dang / de bsres na bsgrub pa po la dngos grub ster bar gsungs shing / de ji ltar bsre ba'i tshul 'di kho na la yod pa dang / rgyud las/ sgra
yi tshul las nges 'byung zhing / /zhes pa'i sgra tshul ji ltar bskyed pa'i tshul yang 'di kho na la yod pa dang / mjug gi gnas skabs su go cha gsum gyi bsrung ba dang /
rdzogs rim gyi skabs su dpe gsum gyi mtshon pa'i don rtsa dbu ma'i man ngag la sogs pa ni 'di'i khyad par gyi chos yin no/ /de yang rdzogs rim gyi skabs kyi dpe gsum ni/
shing mkhan shing gi gnad la mkhas pa dang / sgyu ma mkhan 'khrul 'khor gyi gnad la mkhas pa/ gdol pa srog gi gnad la mkhas pa dang gsum po ste/ de yang lho phyogs DA ki
ni pa ti'i yul na/ shing gi sdong po shin tu skye rtsal che ba zhig yod pa/ phyogs gcig nas bcad kyang / phyogs gcig nas skyes zin nas chod pa'i dus med pa la/ shing gnad
shes pa'i shing mkhan zhig gis rlung dang chu gang du 'gro phyogs der gzer gcig btab pas rang skams su 'gro ba dang / rgyal po bho dza de wa'i yul na mkhar gyi phyi rol
na ral gri'i 'khrul 'khor yod pa 'grol ba la gnad mi shes pa dag gis mtshon bsnun kyang thag pa chad 'gro ba las de gzhig mi nus/ gnad shes pa gcig gis mdud pa'i mtshams
shig bkrol ba na 'khrul 'khor de zhig 'gro ba dang /

bshan pa dag gis glang po che sogs gsod pa'i tshe yan lag sogs la mi brdeg par srog gi rten gang na gnas sar snyug dma'i tshal pa lta bu re bsnun pas myur du 'chi ba bzhin
du/ 'di'i gdams ngag gi gnad la mkhas pa'i rnal 'byor pa dag gis rdzogs rim gyi dmigs pa'i gnad gcig la shes pa gtad pas/ dpe'i ye shes sogs ting nge 'dzin myur du skyes
pa yin pas so/ /bzhi pa khyad par du 'phags pa de'i lam spyi'i rnam par gzhag pa ni/ grub chen nag po spyod pa'i rdo rjes/ sbyin bya bzhi byin nas blang bya gnyis la bslabs
pas/ grogs spyod pa rang don dang gzhan don gnyis kyis 'tshams sbyar te 'bras bu mchog dang thun mong gi dngos grub gnyis thob pa yin no/ /zhes gsungs pa'i sbyin bya bzhi
ni dbang bzhi ste/ lam 'di nyams su len par 'dod pas/ 'di nyid kyi dkyil 'khor du dbang bzhis smin par bya dgos te/ mkha' 'gro rgya mtsho las/ rgyud gzhan du ni zhugs
pa la/ /tshul 'di bstan par mi bya zhing / /dkyil 'khor gzhan du zhugs pa la/ /'di yi gsang ba bstan mi bya/ /zhes gsungs pas so/ /de ltar smin par byas nas smin pa mi nyams
pa'i phyir thun mong dang thun mong ma yin pa'i dam tshig gi tshogs rnams skyong dgos par gsungs pa'i/ thun mong gi dam tshig ni rtsa ltung 'khrul spongs sogs nas gsungs
pa'i bla med spyi'i dam tshig rnams yin la/ thun mong ma yin pa ni/ rtsa rgyud las/ lha mo gzhan dang kun sbyor ba/ /'dod la chags pa kun 'gro dang / /mi g.yo ba gzhan
gnyis med

min/ /gnyis su med dang thogs med pa/ /dam tshig spyod pa spyad pa dang / /bud med dbang phyug legs spyad cing / /tshangs spyod bsam gtan de bzhin no/ /khro med rgyun gyi kun
spyod pa/ /'di brgyad dam tshig kun spyod yin/ /zhes gsungs pa ltar mi bskyod pa la g.yung mo dang / rnam snang la bram ze ma la sogs pa rigs mthun gyi phyag rgya bsten
dgos pa la/ de spangs nas rigs mi mthun gyi phyag rgya bsten na dang po'o/ bsten pa de yang sbyor ba 'du shes gsum ldan la sogs pa'i thabs khyad par can gyis bsten par
bya yis/ tha mal gyi 'dod chags kyis bsten na gnyis pa'o/ /chos thams cad mnyam pa nyid kyi ngang las mi g.yo bas bdag gzhan gnyis med du rtogs pa'i de kho na nyid dang bral
bas bsten na gsum par 'gyur ro/ /mi g.yo ba ni/ rigs mi mthun gyi phyag rgya mi bsten pa dang / tha mal gyi 'dod chags kyi mi g.yo ba gnyis bzung ngo / /bdag gzhan gnyis
med pa ni/ rang gzhan gnyis ka la phan pa'i byang chub kyi sems kyis kun nas bslangs te bsten pa'o/ /gnyis su med dang thogs med ni/ phyag rgya bsten pa'i tshe rgyal
rigs la sogs pa ni rigs bzang / g.yung mo la sogs pa ni rigs ngan snyam pa'i bzang ngan dang / dgag bsgrub kyi blo spangs nas thogs med du bsten pa'o/ /dam tshig spyad pa
ni dbang gsum pa'i dus kyi bde stong gi ye shes rtogs pa'i phyir du spyod pa'o/ /bud med dbang phyug ni/ ma dang sring mo la sogs pa'i yon tan dang ldan pa'i phyag rgya
bsten pa'o/ /tshangs spyod ni/ phyag rgya bsten pa

na dbab bzung zlog khyab kyi sgo nas byang chub kyi sems phyi rol tu mi 'dzag par byed pa'o/ /khro med ni phyag rgya la rgyun du khro ba med par byams brtse dang ldan pa'i
sgo nas bsten pa'o/ /dam tshig 'di brgyad la gsang mtha'i rnal 'byor pas rgyun du spyod dgos shing 'di'i thun mong ma yin pa'i dam tshig ces bya'o/ /de ltar dam tshig la
gnas nas bslab bya gnyis la bslab par bya ste/ bskyed rim dang / rdzogs rim mo/ /dang po la ma grub pa grub par byed pa/ bsgrub pa'i bar chad sel ba/ grub pa'i 'bras bu myur
du 'byin pa'i thabs dang gsum/ dang po la lha ma grub pa grub par byed pa dang / sngags ma grub pa grub par byed pa gnyis/ dang po la yang / a bhi dha nar/ mngal skyes
glu yi sbyor ba yis/ /sgra dang sgra min rnam par brtag /sgong skyes klu ni med pa yis/ /sgra dang sgra min spangs pa'o/ /zhes gsungs pa ltar sbyang gzhi mngal skyes sbyong
ba lha mngal skyes ltar bskyed pa nag po pa'i mngon rtogs dang sbyang gzhi sgong skyes sbyong ba lha sgong skyes ltar bskyed pa lU hi pa'i mngon rtogs gnyis dang / yang
rtsa rgyud kyi gleng gzhi las/ gsang ba mchog gis dgyes pa na/ /zhes sogs dang / bshad rgyud so so nas nye bar mkho ba dag rnal 'byor ma'i man ngag dang sbyar nas sbyang
gzhi brdzus skyes sbyong ba lha brdzus skyes ltar bskyed pa dril bu pa'i lus dkyil gyi mngon rtogs dang gsum mo/ /gnyis pa sngags ma grub pa grub par byed pa ni/ rin
chen bzhi ste/ rtsa sngags gnyis/ snying po gnyis nye snying gnyis/ go cha gnyis so/ /gnyis pa bsgrub pa'i bar chad

sel ba ni/ zhal bzhi pa'i sngags las tshogs dang bcas pa/ gsum pa grub pa'i 'bras bu myur du 'byin pa ni/ las bzhi'i sbyin sreg go /rdzogs pa'i rim pa la/ nag po pa'i lugs
ltar na gsang 'dus dang thun mong ba'i rdzogs rim gsang ba'i de kho na nyid/ kyai rdor dang thun mong ba o la pa ti/ 'di rang gi thun mong ma yin pa dpyid kyi thig le/ rtsa
dbu ma lU hi pa la sbyar na de nyid dang / rnal 'byor mas kha che paN chen la dngos su gnang ba'i bde mchog dkar po'i khrid lta bu lU hi pa'i rdzogs rim/ dril bu pa'i
lugs kyi rdzogs rim dril bu rim lnga rnams so/ /de ltar bslab bya gnyis la bslabs nas grogs spyod pa gnyis kyis mtshams sbyar bar gsungs pa'i spyod pa gnyis la rang don gyi
spyod pa gnyis/ rang don la spros bcas spros med shin tu spros med dang gsum mo/ /de ltar spyod pa gnyis kyis mtshams sbyar bas 'bras bu thun mong dang mchog gi dngos
grub gnyis thob par 'gyur ba ste/ thun mong gi dngos grub la/ mig sman dang zhi rgyas sogs/ 'bring grub chen brgyad/ mchog gi dngos grub ni sku bzhi ye shes lnga ldan phyag
rgya chen po mchog gi dngos grub zung 'jug rdo rje 'chang gi go 'phang dam pa de'o/ /de dag ni grub chen lU nag dril gsum gyis legs par bkral ba'i lam srol rnal 'byor
gsang mthar grags pa'i lam gyi rim pa mdor bsdus te bkod pa yin no/ /lnga pa lam de la yid ches par bya ba'i phyir bla ma brgyud pa'i rnam thar bstan pa ni/ brgyud pa thams
cad kyi rtsa bar gyur pa ni ston pa he ru ka'am rdo rje 'chang chen po ste/ 'di ni rtsa rgyud las sems can rjes

su gzung ba'i phyir/ /nga ni 'di ru rtag tu gnas/ /zhes gsungs pa ltar/ 'dzam bu gling gi yul nyi shu rtsa bzhi na dngos su bzhugs shing / khyad par du chos 'di nyams su len
pa po'i bsgrub pa po gang du gnas par mngon sum du bzhugs nas rgyud byin gyis rlob par byed pa yin la/ ston pa des drang don du rgyun byin gyis brlabs shing rjes su bzung
ba dang / nges don du ston pa nyid dang dbyer med pa nyid de bzhin gshegs pa thams cad kyi gsang mdzod 'dzin pa dpal phyag na rdo rje ste 'di'i mtshan brgya rtsa brgyad
thos pas bklags pa tsam gyis kyang 'khor ba dang ngan song gi g.yang las skyob pa sogs yon tan bsam gyis mi khyab bo/ /de nyid kyis dbang bskur cing rgyud byin gyis brlabs
nas yang dag pa'i gdams ngag gnang ba ni slob dpon chen po sa ra ha zhes pa ste/ 'di ni rgya gar lho phyogs kyi rgyud du bram ze'i rigs mchog tu gyur par 'khrungs shing
/ rig pa'i gnas bco brgyad sgra nges par sbyor ba dang bcas pa sogs rig byed bzhi'i pha rol tu son pa zhig yin la/ de lo bcu bdun lon pa'i tshe/ nam mkha' las/ bram ze'i
khye'u khyod 'di na ci byed/ phyag rgya chen por song zhig ces pa'i sgra zhig byung ste/ des thos ma thag rtogs pa mchog tu gyur nas bram ze'i bya ba btang ste/ dpal gyi
ri la song bas/ der phyag na rdo rjes sprul pa'i dkyil 'khor du dbang bskur cing rgyud mtha' dag gi lung byin nas dngos grub kyi mchog thob ste/ dpal gyi ri der lo brgya
phrag 'ga' bzhugs/ mtshan sa ra ha zhes grags/ de yang sa ni bcas pa/ ra ha

ni dga' ba ste dga' ba dang bcas pa zhes bya la de nas lho phyogs kyi rgyud der sems can gyi don gyi phyir mda' mkhan gyi cha lugs kyis lo brgya phrag 'ga' bzhugs te sa ra
ha zhes grags/ de yang sa ra ni mda' yin la/ ha ni bsnun pa ste mda' bsnun zhes pa'o/ /de nas dpal na lentrar 'phags pa gnas brtan pa'i sder rab tu byung ba'i mtshan ra hu
la bha dra ste sgra gcan 'dzin bzang po zhes bya la/ der paNDi ta'i cha lugs bzung nas mkhan po mdzad nas lo brgya phrag 'ga' bzhugs/ de nas rab tu byung ba'i rtags bor
nas rnal 'byor pa chen por khas blangs ste sems can gyi don mdzad cing lo brgya phrag 'ga' bzhugs pa ste/ yongs su bsdoms pas 'dzam bu gling du lo brgya phrag bco brgyad
bzhugs nas phyag rgya chen por bzhud do zhes grags so/ /lo rgyus kha cig las/ yi dwags kyi don du lus bor nas spur sbyangs pa'i dud pas yi dwags thams cad grong stong ste
lha'i 'jig rten du skyes zhes pa yang grags so/ /des rjes su bzung zhing gdams pa gnang ba ni/ chos nyid don dam pa'i bden pa mthong ba/ rgyal ba nyid kyis lung bstan pa/
stong nyid smra ba'i seng ger grags pa dpal mgon 'phags pa klu sgrub ces bya ba yin la de yang rgya gar lho phyogs bai ta'i yul na bram ze gtsug phud can zhes bya ba la
bu med par/ rmi lam du bram ze brgya la chos ston drangs na bu rnyed zer ba rmis nas de ltar byas pas bu zhig byung ba/ bram ze mtshan mkhan la bstan pa na/ 'di la zhag
bdun gyi tshe las med do zer/ thabs ci rigs dris pas/ bram ze brgya la chos

ston drangs na zla ba bdun 'tsho zer/ de nas yang bram ze rnams bsags nas rtsis byas pas slar yang dge slong brgya la chos ston byas na lo bdun 'tsho zer/ de bzhin byas nas
slar yang rtsis byas pas bram ze dag na re/ da ni thabs med do zer ba na/ de nas pha ma rnams kyis lo bdun du nye ba na/ 'di lta bu'i rigs dang / gzugs dang / shes rab dang
/ yon tan mchog tu gyur pa 'jig rten na 'gran zla dang bral ba'i bu rnyed nas 'chi ba ni mthong bar mi nus so snyam nas/ 'khor dang longs spyod mang po dang bcas yul
gzhan du btang ngo / /de nas rim gyis dpal lentrar byon te/ slob dpon bram ze chen po sa ra ha dang mjal/ slob dpon gyis bram ze'i khye'u khyod rab tu 'byung bar spro'am
gsungs pa na/ khye'u des spro mod de bdag gi tshe zla ba 'ga' las med pas long med zhus pas/ slob dpon gyis rab tu byung na tshe ring ba'i thabs yod gsungs nas rab tu byung
/ rigs sngags kyi rgyal mo rma bya chen mo'i dkyil 'khor du bcug nas dbang bskur nas lo drug brgya 'tsho bar byin gyis brlabs so/ /yang 'ga' zhig tu tshe dpag med 'chi
bdag 'joms pa'i dkyil 'khor du bcug nas dbang bskur bar yang bshad cing / de ltar dbang bskur ba po de dang / rab tu dbyung ba'i mkhan po gnyis tha dad par yang bshad do/
/de nas shes bya thams cad la mkhas par mdzad cing / dge slong dpal ldan zhes grags shing / sems can gyi don rgya chen po mdzad de/ na lentrar dge bskos kyi dus su gser
'gyur gyi rtsis dge 'dun gyi 'tsho ba lo bcu gnyis kyi bar du sbyar/ dbyar gnas thon pa na dge 'dun rnams

kyis mi sha rid pa dang shi ba sogs mthong nas/ mu ge chen po byung 'dug pa la dge 'dun gyi gdugs tshod sus sbyar 'dri ba la/ sngar gyi tshul zhus pas dge 'dun la ma zhus par
dge 'dun log 'tsho la bkod 'dug pas/ gnas nas phyung la gtsug lag khang dang / mchod rten bye ba gyis shig ces bsgo'o/ /de nas 'jig rten dang de las 'das pa'i dngos grub
bsgrubs pas thob ste/ de'i tshe dge slong bde byed ces bya bas/ rigs pa'i rgyal mtshan zhes pa'i gzhung 'bum phrag bcu gnyis pa byas nas thams cad sun phyung ba na/ de
'dul ba'i phyir na lentrar chos gsung ba'i tshe byis pa gnyis chos nyan cing sa 'og tu song ba la/ su yin gsungs pas/ klu yin zer/ gnod sbyin gyi 'dam khyer la shog gsungs
pas/ de dag gis klu'i rgyal po la zhus pas/ spyan drongs zer nas spyan drangs pas klu yul du gshegs chos gsungs/ der yun ring du bzhugs par zhus pas/ mchod rten bye ba
bzhengs pa'i 'dam 'tshol ba dang / 'bum gdan 'dren du 'ongs kyi bsdad mi khom/ phyis nas 'ongs srid gsungs/ 'dam mang po dang / 'bum dang yi ge nyung ngu yang gdan drangs/
'bum gyi mjug nas bag tsam zhig klus ma bskur zhes grags so/ /de nas 'dam des mchod rten mang po byas/ 'ga' zhig klu yul du mi bzhugs pa'i phyir ma mdzad de/ klu sgrub
ces grags/ de nas sgra mi snyan du gshegs pa'i lam grong khyer pa la ma nar/ byis pa dzi ta ka'i lag ris la gzigs te rgyal por lung bstan te/ sgra mi snyan du byon nas der
na bza' shing la bkal te khrus mdzad

pas/ na bza' mi dag gis khyer ba na nga'i yin gsungs pas/ nga bdag can zer nas gtad/ der 'gro ba'i don mdzad de slar 'dzam bu gling du byon pas/ sngar gyi byis pa de rgyal
por gyur nas rin po che sogs mang du phul ba'i lan du rin po che'i phreng ba gnang ngo / /slob dpon 'dis bstan pa'i bya ba/ dge 'dun gyi zhal ta pa mdzad/ mchod rten dang
lha khang mang du bzhengs/ rdo rje'i gdan la rdo'i dra mig gi bskor/ dpal 'bras spungs kyi mchod rten gyi bkod pa bzhengs/ gzhan yang 'chad pa'i sgo nas 'phags pa lha la
sogs pa'i grub pa'i slob ma mang du bskrun/ rtsod pa'i sgo nas dge slong bde byed rigs pas sun phyung / rtsom pa'i sgo nas rigs tshogs/ bstod tshogs/ gtam tshogs la sogs
pa'i gzhung mang du mdzad de pha rol tu phyin pa'i lugs gsal bar mdzad/ gsang ba 'dus pa'i bskyed rdzogs kyi gzhung la sogs pa'i sgo nas rdo rje theg pa'i bstan pa gsal
bar mdzad pa sogs ngo mtshar ba'i spyod pa bsam gyis mi khyab pa zhig gi sgo nas bstan pa dang sems can gyi don mdzad cing lo drug brgyar bzhugs so/ /de nas rgyal po mthar
'gro gzhon nu'am/ bde byed bzang po'i bu gzhon nu nus ldan zhes pa la/ mas gos bzang po srub med pa zhig byin pas/ bu des 'di nga rgyal srid 'dzin dus dgos zer ba la/ mas
khyod kyis rgyal srid 'dzin pa mi 'ongs/ yab dang slob dpon klu sgrub bcud len dang tshe sgrub stabs gcig byas pas grub ste/ slob dpon dang srog gcig pa yin zer ba dang
/ des dpal gyi ri la song ste slob dpon la dbu

bslangs pas chod gsungs/ ral gris ma chod pa na/ slob dpon gyis/ ngas ku sha bcad pas skye ba bcad pa'i ltung byed kyi las kyi lhag ma yod pas ku shas chod gsungs bcad pas/
ske'i rtse nas/ nga ni bde ba can gyi 'jig rten du/ /byon nas lus 'di la yang 'jug par 'gyur/ /zhes pa'i tshig bcad byung / des dbu khyer nas yong ba na gnod sbyin mas 'phrogs
te dpag tshad cig gi sar dor bas/ sku dang dbu gnyis ka ma nyams par lo re bzhin je nyer song ste mthar 'grigs te 'gro ba'i don mang du mdzad ces bu ston chos 'byung
sogs lo rgyus phal cher las 'byung zhing / yang 'ga' zhig las/ bram ze zhig gis dbu bslangs pas/ ral gri nyi ma'i 'od zer gyis bcad pas ma chod nas rtswas bcad ces pa
dang / kha cig las/ slob dpon yab sras kyi tshe'i mkhan mo chu gseb tu bzhugs pa la/ tshe'i dngos grub zhus pas/ slob dpon gyis ma thar ba la 'phags pa lhas chu'i steng du
rtswa'i lhas ma la rdo rje'i thag pa btags nas drangs/ slob dpon gyis ma go ba'i tshe/ 'phags pa lhas bsad cing bkrol/ tshe'i bum chu sa ra ha la phul bas/ sa la pho ba
na/ bla mas bdag gi tshe bsrings pa'i lan du bdag gis kyang bla ma'i sku tshe bsring ba lags pas de ma legs gsungs pas/ nga phyag rgya chen po'i rnal 'byor pa la 'chi ba
med gsungs zhes pa yang 'byung la/ yang sngon gyi gtam rgyud gzhan dag las ni 'di ltar yang bshad de/ rgya gar lho phyogs kyi chu rgyun mun rum te zhes pa la brten

pa'i grong khyer dmag gis mi tshugs pa zhes pa dang / nye ba'i grong khyer phreng ba chen po zhes pa na/ bram ze'i rigs dkar po zhes pa'i rigs rgyud chen por skyes pa/ bram
ze'i sman pa chen po drang srong rgyun shes kyi bu la 'gran bzod pa/ rnam par rgyal ba'i zla ba zhes pa la chung ma rigs ldan ma dang / lus mchog ma gnyis kyi bu ni/ rim
pa bzhin blo gros 'phags dang / bsod nams 'phags zhes bya ste/ blo gros 'phags ni bstan bcos thams cad log rkyen la/ bsod nams 'phags ni tha gi tsam du zad kyang / sman
pa de lus mchog ma la chags pa'i rkyen gyis bsod nams 'phags la rgya cher slob kyi cig shos la ni ma yin no/ /de nas lus mchog mas bu la nor dang sman spyad ster dgos bzlas
pas/ phas zol med du sbyin na cig shos ha cang mi dga' 'o snyam nas/ blo gros 'phags yul gzhan du rig pa slob tu btang / bsod nams 'phags la nyin mtshan thog thag rang
gis bslabs pas rang dang mnyam par gyur to/ /de nas bu gnyis bsags te/ khyod gnyis nangs par nga dpang po gyis la rtsod cig dang / gang rgyal ba de la nor dang sman spyad
sbyin no zhes bsgos so/ blo gros 'phags kyis gso ba rig pa'i gzhung thams cad pha las blangs te/ mtshan mo bltas pas thams cad shes pas/ nam ldang khar sgo khang du gnyid
kyis nyal lo/ /de nas nyi ma shar ba dang phas/ ma gnyis la bu gnyis khug la kho bo'i mdun du rtsod pa byed du chug cig su rgyal ba la nor gyi bgo bsha' bya'o zhes bsgo
ba na/ rigs ldan mas bu nyal ba mthong nas glen pa

khyod kyis kho nyin mtshan thog thag slob pa ma mthong ngam/ khyod kyis nor dang sman spyad thob par ga la 'gyur/ zhes smras shing bu khrid de pha'i gam du song ba dang / bsod
nams 'phags snga nas 'khod de/ gtam de thos nas kyang yid bde bar 'dug go /de nas bu gnyis brtsad pas/ blo gros 'phags rgyal yang nor dang sman spyad cig shos la byin
no/ /blo gros 'phags kyis phu bo'i rtog pa bsnyil nas/ pha'i nga rgyal gzhom pa'i phyir sman gyi bstan bcos du ma zhig mdzad pas/ pha ngo tsha ba'i rin du bu gzhan du bskrad
do/ /des kyang pha ma la zhe sa byas te/ shrI na lendrar song pa na/ dge slong cig drag shul can gyi mdo klog pa nyan pas/ khyim pa dang rab tu byung ba'i nyes dmigs
dang phan yon gsan pas rigs sad de/ mkhan po sgra gcan 'dzin bzang po la bsnyen par rdzogs nas blo gros bzang po zhes grags so/ /de nas lo gsum du rma bya chen mo'i rig
sngags bsgrubs pas thob ste/ li kha ra shing 'phel du byon pa na/ mgar ba zhig gis khyim du spyan drangs te g.yos skol byed pa'i bar du bzhugs pas/ gser 'gyur gyi rtsi'i
bzo las gzigs pa tsam gyis mkhyen/ de nas re zhig na de la na lendra'i gtsang sbyor bskos nas mkhan po nags su bzhud do/ /zla ba drug 'das te gtsang sbyor gyi res 'khor nas
mkhan po spyan drangs lam du 'grogs te 'ongs pa na/ mi dag shi ba'i sha rus snang ba ci yin dris pa la/ dbyar hril po mu ge byung ba'o smras pas/ 'o na dge 'dun cis 'tsho
zer ba la/ kho bos

gser 'gyur gyi rtsi'i rin gyis so byas pas/ mkhan pos khyod kyis de ltar shes pa de bas kyang lhag pa nga yis shes te gsungs nas/ pha bong la 'khar ba bsnun pas gser du gyur
to/ /gzhan yang nga la sbran na 'bru'i char 'bebs pa dang / 'jim pa'i ba las zho ba zhos pas/ dge 'dun bran khol dang bcas pa 'tsho ba bzang po la spyad du yod pa yin te/
khyod kyis dge 'dun kun log 'tsho la sbyar bas 'dir ma 'dug par gzhan du songs shig ces gnas nas phyung ngo / /de nas mkhan po la phyag byas smon lam btab ste/ dpal gyi
ri la byon nas 'di snyam du/ mkhan po'i yon tan 'di gsum yang ngo mtshar che mod/ de bas kyang rgya mtsho'i gling na dza ya sA ma zhes bya bas brag ri gser du bsgyur/ rin
po che'i char 'bebs/ lam po che'i ri mo'i ba las/ lam gyi mgron po dag gi zho bzhor yod pa'i yon tan de gsum blangs la/ mkhan po'i dregs pa gdul lo snyam nas rgya mtsho'i
'gram du phyin pa na/ gling der drang srong 'gro 'ong byed pa'i gru rdul nas med pa na/ tshul log pas sbrul chen pos/ sbrul chung ngu zhig gtses pa la des shing lo zhig
bcad nas khar bzung bas nam mkha' la bya bzhin song ngo / /slob dpon gyis kyang shing lo de 'dra ba gnyis bcad nas lag par bzung bas nam mkhar song ba las gling der slebs
so/ /der shing lo gcig sbas/ gcig lag tu thogs nas yon tan gsum zhus pas/ khyod kyis 'dir ci las thar zer ba la/ shing lo 'di'i nus pas so smras pas/ shing lo 'di med
na 'dzam bu'i gling du phyin par mi nus snyam nas/

shing lo 'di nga la byin na slob zer nas/ de byin pas mkhas par bslabs pa na/ sbas pa'i shing lo bzung nas nam mkha' la byon pas dpal gyi rir slebs pa na/ mkhan po ni gshegs/
der bcud len byas pas lo drug brgya 'tsho ba'i bcud kyang longs/ dbul phongs thams cad yon tan de gsum gyis 'byor pa dang ldan par bya'o snyam nas grong khyer du byon
pa na/ thog mar bram ze rgan po gcig dang 'phrad pa na/ dbul po ji snyed yod pa khyod kyis sbron cig kho bos dbul ba'i sdug bsngal dang bral bar bya'o/ /zhes smras nas/ rin
po che'i char phab ste ji snyed pa dag gi dbul ba 'phrogs pas/ dge slong dpal ldan zhes grags so/ /yul de na brag ri dril bu 'dra ba zhig 'dug pa gser du bsgyur la 'gro
ba'i don bya'o snyam pa na/ nam mkha' nas mi rnams rtsod par 'gyur bas ma byed ces grags nas bshol lo/ /phyogs de'i lam po che'i ri mo'i ba las/ 'gro 'ong byed pa dag gi
bzhos pas zho zad med du byung zhing longs spyod par byed do/ /ri mo de yang lo 'khyud mor gnas so/ /de nas grong khyer de'i 'dabs na byis pa mang po 'dug pa na/ gcig rgyal
po byed zer/ gcig blon po byed zer ba la/ slob dpon gyis lag ris gzigs pas de bzhin 'ong bar 'dug nas rgyal por lung bstan to/ /de ni rgyal po mthar 'gro gzhon nu zhes
bya bar gyur te/ phyis slob dpon spyan drangs chos kyang zhus so/ /rgyal po chos la dad nas pho brang dang ha cang mi ring bar gtsang khang byas te slob dpon la chos ston
phul lo/ /dus gzhan zhig na rgyal po dmag la song ba'i tshe/ btsun

mos bshos 'dren pa na/ slob dpon sku byad blta bas mi ngom pa la btsun mo yid 'phrogs te bslu tshig smra zhing / lus kyis btegs pas/ slob dpon dpal gyi rir bros so/ /btsun
mo skyengs nas rang gi gos dbral/ gdong la khrag zhal nas ngu ba'i zol gyis gnas so/ /'khor nas rgyal pos ci yin dris pa na/ khyod la mchod gnas byi bo cig 'dug pa des/ nga'i
zan chud gsan/ ngas ma nyan pa na 'di 'dra bar gyur cing / khong rang yang dpal gyi rir bros so zer ba na/ ma brtags pa dag ni phra mas yid mgu ba yin pas/ rgyal pos
slob dpon yang spyan ma drangs so/ /slob dpon gyis rgyal po phra mas phye zin par dgongs nas pho brang du byon pa na/ khyi yang zug par byed cing / bran dag kyang g.yol
bar byed pa na/ slob dpon gyis/ bud med rnams kyi rang bzhin ni/ /brlang pa'i yid kyis mi rig go /dga' ba du ma byas nas su/ /sbrul gyi lpags pa 'dor ba ltar/ /bud med kyis
ni glo bur 'dor/ /de ltar rang bzhin de yin te/ /bud med rnams ni sems mi brtan/ /skyes pa mkhas pa rnams kyis ni/ /de la nam yang yid mi rton/ /zhes pa'i tshig bcad ya
them la bris nas bzhud do/ /de nas rgyal pos tshig de las/ bud med kyi nyes par rig nas/ slob dpon spyan drangs pas ma gnang bar/ slob dpon rang dang mnyam du lo drug brgyar
'tsho ba'i sman gyi bcud len bskur bas rab tu dga' ste/ rgyal srid chos kyis bskyangs so/ /de nas slob dpon gyis zab mo'i gnad la bsgom yun bsrings pas lo sum cu na
phyag rgya chen po'i dngos grub

sa rab dga' brnyes/ de'i tshe dge slong bde byed ces pa 'dod pa la lhag par brkam zhing / bstan pa la rgyab kyis phyogs pa zhig byung nas/ rig pa'i rgyan zhes pa'i gzhung stong
phrag brgya pa gcig brtsams te/ nyan thos nas theg chen gyi bar thams cad sun phyung te/ de'i nyes bshad de 'dul ba'i phyir du/ byang chub sems dpa'i spyod pa ston pa
mdo kun btus dang bslab btus/ lta ba ston pa rtsa shes sogs rigs tshogs dang / rgyal po la sogs pa'i ched du gtam tshogs/ rgyal ba'i drin bsab pa'i phyir bstod tshogs rnams
mdzad do/ /zhes 'byung ba sogs dpal mgon 'phags pa klu sgrub kyi rnam thar la bshad tshul mi 'dra ba ches mang ba zhig 'byung zhing mgon po sngon 'byung / lang kar gshegs
pa/ 'jam dpal rtsa rgyud/ sprin chen po'i mdo la sogs pa mdo sde dang rgyud sde mang po nas rgyal ba nyid kyis lung bstan pa'i tshul yang mtha' yas so/ /slob dpon des
rjes su bzung zhing rgyud byin gyis brlabs pa ni/ slob dpon sha ba ri'i dbang phyug ste/ 'di ni bram ze'i rigs ldong dar zhes bya ba/ sangs rgyas kyi bstan pa la dad pa
thob nas slob dpon 'phags pa'i drung du phyin dbang dang dam tshig zhus/ rgyud dang gdams ngag ma lus pa thob ste/ sgrub pa snying por mdzad pas dngos grub kyi mchog thob
pa zhig yin par bshad la/ yang rnam thar gzhan las ni/ slob dpon klu sgrub bha ga la'i ri bo'i dgon pa na bzhugs pa'i tshe/ gar mkhan bza' mi gnyis la glu gar gyis 'tsho
ba'i bu tsha ming sring gsum yod pa de dag gis/ slob dpon la glu gar phul nas

slong mo bslangs pas/ slob dpon gyis rigs ngan la rnam rtog ma mdzad par nang du bos nas kha zas mang po byin pas/ dad pa rnyed cing / der byang sems blo gros rin chen gyi
bris sku zhig yod pa mthong nas 'di ci lags zhus pas/ slob dpon gyi zhal nas/ 'di byang sems lha'i bu tha mal pas mi mthong ba zhig yin gsungs/ bdag cag la bstan par zhu
byas pas/ nga'i spyi gtsug na yod ltos gsungs pas/ de mthong ba'i mngon shes kyi spyan zhig zhu tshul zhus pas/ dpal 'khor lo sdom pa'i dkyil 'khor du dbang bskur/ rgyud
bshad/ gdams pa dang rjes su gdams pa ma lus pa gnang nas nyams su longs shig gsungs/ nan tan gyis nyams su blangs pas byang sems kyi zhal mthong ste/ gar dang bram ze chen
po'i do ha glur blangs nas mchod pa phul bas/ khyod kyis de'i don shes sam gsungs/ mi shes pas zhu 'tshal zhus pas/ do ha'i don snying po don gyi dgongs pa bstan pas de
nyid du de kho na nyid kyi rtogs pa thob par gyur to/ /de nas byang sems kyi zhal nas/ rigs kyi bu khyod gdong dar gyi ston pa sha ba ri'i dbang phyug bya ba yin pas/ 'dir
ma 'dug par rngon pa'i cha lugs kyis lho phyogs dpal gyi ri la song la dbang po yang rab rnams kyi don gyis shig ces lung bstan pa bzhin dpal gyi ri la byon nas phyag
rgya chen po mchog gi dngos grub thob ste deng sang yang bzhugs so zhes grag go /slob dpon 'di spyod pa mdzad pa'i tshe/ dug sbrul gyi rig sngags 'dzin pa'i sa ra ha zhes
pa zhig gis na lendra'i

phyi sgo la shing bu zhig btags nas/ 'di sus len nus pa dang nus pa 'gran no zer nas gzhan du song ba na/ slob dpon gyis chang gis myos pa'i tshul byas te shing bu de chu la
bskyur bas/ nangs par sa ra ha 'ongs nas nga'i shing bu sus bskyur zer/ gzhan dag gis chang gis bzi ba zhig gis bskyur ro byas pas/ de khrid shog zer btsal bas/ sngar bas
kyang bzi ba'i tshul mdzad de bzhugs pa dang 'phrad de khrid pas/ khos nga'i shing bu khyod kyis bskyur ram zer/ slob dpon gyis bskyur ro gsungs pas/ de lta na nus pa
'gran no zer ba la/ slob dpon gyis nus pa med kyi khyod bzod par mdzod cig gsungs nas bzhud do/ /yang khos shing bu btags/ slob dpon gyis bskyur nas sngar bzhin zhag gsum
du byas so/ /de nas kho shin tu khros nas da ni dug sbrul gtong bas bsrung ba gyis shig zer ba na/ slob dpon gyis sa la ri mo rim pa bdun bris pa'i nang du bzhugs nas/ da
thongs shig gsungs/ de nas dug sbrul btang pa na ri mo gnyis bsgral te byung yang nang du yong ma nus pa dang / yang kho na re/ da ni 'jog po'i dug 'dzin pa'i sbrul dmar
po zhig yod do/ /de sngar gyi klu bdun gyi dug pas kyang 'jigs pas des khyed kyang bza'/ nga yang bza'/ gzhan sems can du ma bza' bas de gtong ngo zer/ khyod rang bza'
ba'i dug des ci byed da ma gtong gsungs pas/ kho na re cis kyang gtong ngo zer/ de lta na thongs gsungs pas/ khos rig sngags bzlas nas btang pas/ slob dpon gyis phag zhal
sprul nas gsol te/ de nas sa ra ha la sogs pa'i sems

can du ma smin par mdzad do/ /de la sha ba ri zhes pa/ bod skad du ri khrod pa ste/ rngon pa'i ming yin la/ don rngon pa'i cha lugs kyis sems can gyi don mdzad pas na de skad
du grags pa'o/ /des dbang bskur cing rgyud byin gyis brlabs pa ni/ slob dpon chen po lU hi pa ste/ 'di ni nub phyogs u rgyan gyi yul du/ yab yi ge mkhan gyi rgyal po zla
ba rol pa dang / yum zla ba'i dpal gnyis kyi sras su 'khrungs te/ kun tu dge bar ming btags/ cher skyes pa na yig rtsis dang sgyu rtsal gyi gnas sogs rigs pa du ma bslabs
rgyal po'i yi ge pa byed pa'i tshe/ dpal sha ba ri'i dbang phyug dang mjal/ mchod pa dang gus pa'i spyod lam gyis mnyes par byas nas yang dag pa'i gdams ngag zhu zhus
pas/ rgyal po'i 'phrin phar 'gro ba dang / tshur 'ongs ba'i yi ge'i don la yid rtse gcig tu gzhung pa zhig 'dug pas yang dag pa'i gdams ngag gi snod du dgongs pas/ dpal
ldan 'khor lo sdom pa'i dkyil 'khor du dbang bskur/ gdams pa dang rjes su gdams pa thams cad gnang nas bsgrub pa la brtson par bzhugs pa'i tshe/ u rgyan pa'i yul chos tshes
bcu rnam gnyis la dur khrod mchod pa la 'gro ba zhig yod pas/ de'i tshe khong rnams kyi rjes su slob dpon gyis kyang byon pas/ gzhan rnams gyes tshar ba'i rjes su yul
nyer bzhi'i dpa' bo dang rnal 'byor ma rnams tha mal pa'i tshul byas tshogs pa'i dbus na/ skye bdun gyi sha zhig bzhag ste sgeg cing rol ba'i cha byad du 'dug pa la/ phyag
mchod byas pas mnyes te

de dag gi zhal nas/ dam tshig gi rdzas de las chod la nged rnams la drongs gsungs drangs pas/ kha na ma tho ba med pa'i zas yin pas khyed rang yang zo gsungs pa na/ tsham tshom
med par zos pas de rnams shin tu mnyes nas mi snang bar gyur pa'i rjes su/ nam mkhar 'khor lo sdom pa'i dkyil 'khor gsal bar sprul dbang bskur bas dpe'i ye shes rgyud
la skyes/ de bogs dbyung ba'i phyir gdams pa dang rjes su gdams pa stsal cing mtshon bya don gyi ye shes mchog gi dngos grub myur du rtogs pa'i phyir/ rkang pa brkyangs
pa spangs nas ni/ /'khor ba'i man ngag gzhug dor nas/ /rdo rje sems dpa' rgyal po che/ /yang dang yang du bskul bar bya/ /zhes gsungs nas dkyil 'khor gyi lha tshogs dag
mi snang bar gyur to/ /yang rnam thar gzhan las slob dpon gyis sha wa ri dang mjal nas dbang dang gdams ngag thams cad byin nas/ gang la zhen pa byung na de yang thongs/
/rtogs par gyur na thams cad de yin te/ /de las gzhan zhig sus kyang bstan rgyu med/ /ces gsungs nas slob dpon mi snang bar gyur to zhes kyang 'byung ngo / /gang ltar yang
don la khyad par med pas/ de nas gong gi tshigs bcad de'i don la bsam pas bsgrub pa la rtse gcig tu 'bad dgos par dgongs nas/ 'tsho ba gang la brten snyam nas/ bsod snyoms
la sogs pa la ni chags sdang skye/ shing thog la sogs ni dbyar dang ston 'byung yang dgun dpyid mi 'byung / rang gi yi ge byas pa'i lag pa'i gla la brten na sgrub pa'i
bar chad du 'gro bar dgongs

nas/ rim gyis ljongs rgyu zhing byon pas chu bo ganggA'i 'gram na nya pa mang pos nya bsad pa'i rgyu lto spungs nas bya dang khyis bza' zhing 'dug pa mthong bas/ bdag po med
cing rtsol ba chung bar gzigs nas/ de'i phyogs shig tu bzhugs te 'tsho ba nya rgyu la mdzad cing rtse gcig tu nyams su blangs pas cung zad mi 'ju ba byung ba'i tshe bla
ma sha wa ri pa'i gdams pa tha mal pa'i gtum mo dang / 'od kyi gtum mo kha sbyar ba bsgoms pas mtshan ma dang rnam par rtog pa yang 'ju na/ 'di ci'i phyir mi 'ju snyam nas
zos pas zhu zhing / de ltar 'tsho ba nya rgyu la brten te sgrub pa snying por byas pas zag pa med pa'i ye shes rgyud la skyes/ dngos grub kyi mchog thob ste gsol zas las
mtshan du btags pa lU hi pa zhes bya ste/ yig mkhan rigs la skal bar ldan/ /nya lto bza' zhing dngos grub brnyes/ /bla ma de la phyag 'tshal lo/ /zhes rdo rje gdan pas
bstod pa mdzad pa ltar ro/ /de'i rjes su rang lugs kyi chos 'byung dag las ni sngar gyi rgyal po de 'dul ba'i dus la bab par gzigs nas zhes 'byung la/ bu ston gyi ni o Di
bi sha dang nye ba'i grong khyer zhig na rgyal po bi ma la tsaNDa zhes pa zhig 'dul ba'i dus la bab par dgongs nas zhes 'byung ste/ gang ltar yang de nas slob dpon gyis
rgyal po'i grong khyer du gshegs so/ /der rgyal po de skyed mos tshal du dga' ston la 'byon pa la grong khyer ba dag gis lam dang srang bar thams cad phyag dar byas/ dar
gyi lda ldi

brgyan spos khang dang bcas gdugs dang bla bres kyang brgyan te skyed mos tshal du rgyal po'i khri bshams pa la/ slob dpon gyis smyon pa'i cha byad kyis khri steng du bzhugs
so/ /de nas bram ze mdun na 'don bya ba bkra shis kyi tshigs bcad brjod cing / ku sha rna ltag tu gzer/ ril ba spyi blugs dang / tshangs skud dang bcas te lam gyi mi gtsang
pa dag par byed cing yong pas slob dpon khri'i steng na 'dug pa mthong nas slar log ste/ rgyal po la/ mi mdog sngo ba/ nyi lhags kyis khyer ba/ skra 'dzings pa/ gos
med pa/ nya'i rgyu ma bza' ba zhig rgyal po'i khri'i steng na 'dug pas ci ltar lags zhus pas/ de thon cig gsungs pas/ bram ze rnams kyis der phyin te/ phar song byas pas
'gror ma 'dod/ lan gnyis gsum gyi bar du byas kyang / lan med pa la de rnams kyi lag pas btegs pas/ ri bo chen po la 'jus pa ltar bsgul ma nus pa na/ khrel te rgod pas/ bram
ze rnams la sdang mig tu lta zhing / ma lus pa 'di ji tsam yin te 'jig rten gsum po ji tsam yin/ /de cha nyid kyi cig ni mi bdag gzhan yin de yi g.yog yin na/ /blo bzang
de yang gzhan gyi dam pa'i spyod la bzhad gad byed pa ni/ /e ma 'khor ba ngo mtshar re che 'di la smra mang ci zhig dgos/ /zhes gsungs te/ dang po sgrub pa la zhugs nas
de bar phal tshig de las ma gsungs par grags la/ de nas bram ze de dag skyengs te slar log nas rgyal po la sngar gyi tshul de rnams bsnyad pas/ rgyal po khros te de'i
steng du dpung tshogs thams cad thongs la brlag par gyis shig zer nas de bzhin byas pas/ slob

dpon gyis sdang mig gis bltas nas ha ha hi hi zhes bzhad pas/ dpung gi tshogs smyos shing rengs/ la la bros so/ /der blon po rig pa can zhig gis dngos grub thob par shes nas
gus pa byas pas grol/ der rgyal po skrag nas myur bar slob dpon gyi drung du 'ongs te bzod gsol phul bas/ sngar gyi rengs pa rnams grol ba na/ rgyal pos slob dpon la khyed
su yin gsungs pas/ slob dpon gyi zhal nas khyod su yin gsungs/ rgyal pos nga rgyal po yin byas pas nga'ang rgyal po yin gsungs/ rgyal pos 'o na khyod la rgyal po'i longs
spyod/ mal stan dang / chung ma dang / bsil g.yab dang / sgron ma la sogs pa yod dam zer ba la/ slob dpon gyis/ sa gzhi mal stan chen po yin te lag pa'i blo brtan 'bol
ba khri/ /zla ba'i 'od zer sgron ma gsal zhing zhi bsil rjes su mthun pa'i rlung / /rgya che nam mkha'i bla bre chags bral stong pa'i bud med la spyod cing / /e ma rgyal
ltar srid na 'jigs med rnal 'byor bder nyal rgyal po yin/ /zhes gsungs pas/ rgyal blon gnyis dad de/ yang dag pa'i gdams ngag zhu zhus pas/ rgyal po la khyod ni rigs kyis
snyems pa'i gang zag yin pas snod du mi rung ngo gsungs/ blon po la khyed bram ze gtsang sbra la dga' zhing rigs la mchog tu 'dzin pa yin/ nga rnal 'byor pa sha chang
bza' zhing 'thung pa la khyod mos sam gsungs pas/ rgyal pos rgyal srid kyi bya ba gtong bar khas blangs shing / blon pos kyang slob dpon la mos so zer nas/ dpal 'khor

lo sdom pa'i dkyil 'khor du dbang bskur/ de nas gdams ngag gnang bar dgongs te/ mkhyen bzhin du khyod gnyis da lta sems gang la 'phro gsungs pas/ rgyal pos smad 'tshong ma
la'o/ /blon pos Da ki'i sgra las so/ /zhes zer ba na/ slob dpon gyis Da ki'i sgra las gzhi mdzad de/ Da ki'i sgra de tshom nas 'dug gi tho ba dang skyes bu'i rtsol ba sogs
gang la 'dug rtogs shig gsungs pas/ de gnyis kyis brtags pas ya bral gang la yang ma rnyed nas tshul smras pas/ slob dpon gyis/ dpe de bzhin du phyag rgya chen po'i ye
shes kyang / bla ma'i man ngag dang / slob ma'i mos gus sogs rkyang pa re re las mi 'byung bar tshogs pa las rtogs te/ des na chos thams cad rten 'brel skye ba med par shes
par gyis la mngon par rtogs pa sgoms shig gsungs nas/ dpal mngon par rtogs pa zhes pa gnang ngo zhes 'byung ngo / /rang lugs kyi chos 'byung dag las ni/ rgyal blon gnyis
la dbang bskur gdams ngag gnang ste/ khyed gnyis zas kyi 'tsho ba ci la dga' gsungs pas/ rgyal po rtag tu chang 'thung ba dang / blon pos go bla la dga' zhes zhus pas/
rgyal po la khyod shar lho o Ti bi sha'i bye brag tsa ri tra pa ra zhes bya bar chang mang bas der song la 'bras rdungs shig ces gsungs te btang / blon po la khyod Ta ki
na pa ta'i bye brag kanytsi na ga rar smad 'tshong ma gzugs bzang ba yod sa der skyes pa bsu skyel byas pa thams cad kyis go bla ster bas smad 'tshong ma'i g.yog gyis shig
ces gsungs te dpal

mngon par rtogs pa gnang nas mi snang bar gyur to/ /de nas rgyal pos grong khyer der byon nas khyim bdag gi 'bras brdungs te/ de la bltas pas 'bras kyi so ba dang phub ma je
nyung du song / 'bras 'khar ma je gsal la 'gro ba mthong ste/ de bzhin du yang dag pa'i gdams ngag gis mtshan ma dang rnam rtog sbyangs pas je nyung du 'gro/ gnyug ma'i
ye shes je gsal la 'gro bar rtogs nas de la thugs gtad pa'i ring la phug ron gyis 'bras bsdus nas nyung du song bas/ jo mos rgol gyis dogs nas gzhan gyi 'bras brkus pas/
nam mkhar dngos grub ring du gyur to zhes pa'i sgra byung / de bzhin du sgrub pa snying por byas pas/ lan cig sgo 'gram na yod pa la jo mos 'od skor re 'dug par mthong nas/
dad pa skyes te khyod 'bras ma brdungs par sgrub pa snying por gyis shig 'tsho ba ngas sbyin gyis zer ba la/ nga la yon tan gyi khyad par gang yang med gsungs nas zhag
'ga' 'od de med par byas so/ /de nas skabs su glu len pa ni/ gang zhig yid la mi byed so ba ni/ /yid rmongs byed pa'i so ba'i phye ma dag /de ni grus pas so phye de gsal
byed/ /de yi lhan cig skyes pa'i 'dod pa dag /ji ltar 'jug par gsal bar byas pa ste/ /ring du 'gro 'dod pa ni 'bras brdungs pa'o/ /phub med chu yang med cing shing med
rtsa ba med/ /ye shes chen po 'dis ni 'gram gnyis thob par 'gyur/ /yul rnams bsdoms nas nga yis gcig tu byas/ /rlung gi thag pas ro mnyam drang bar sla'o/ /so

ba med cing 'bras rnams med kyang ni/ /dus rnams kun tu nga ni 'bras brdungs pa'o/ /zhes gsungs so/ /des na 'bras brdungs pa'i ming la DeM ki pa zer bas na 'di la DeM ki pa
zhes bya la/ de nas kun gyis grub pa thob pa shes nas rgyal po la sogs pa thams cad kyis bsnyen bkur byas te/ de dag la yang dag pa'i gdams ngag gnang bas/ tsa ri tra pa
ta'i mi phyugs dang bcas pas mkha' spyod kyi dngos grub thob bo/ /blon pos kyang kanytsi na ga rar phyin nas smad 'tshong ma'i grong du go bla'i 'tsho ba la brten nas sgrub
pa snying por byas pas mchog grub ste/ kanytsi na ga ra'i grong khyer ba dag gis kyang dngos grub thob bo/ /de nas slob dpon gyis dngos grub thob pa'i rten 'brel du gzigs
nas lho phyogs kyi rgyud du smad 'tshong ma zhig gi khol po mdzad pas/ nangs shig smad 'tshong ma des skyes pa gzhan zhig dang nyal po'i dus byas pas skyes pa de ma
byung par log pa na/ 'od chen po cig gis yul phyogs snang bar byas pa mthong nas/ gar 'gro bltas pas mo rang gi khyim du song ba mthong nas khyim du phyin tsa na khol po'i
snying khar thim pa na/ 'di khyad par can zhig 'dug snyam/ de'i gam du phyin nas phyag rgya ma byas pas gnyis kas mkha' spyod kyi dngos grub thob bo/ /des na smad 'tshong
ma'i khyo byas pas dha ri ka pa zhes grags te/ dha ri ka pa ni smad 'tshong ma'i khyo'i ming ngo / /der mi thams cad kyis khong gnyis kyi g.yog byas/ zas kyi phud kyis
bsnyen bkur byas pas de dag gis kyang mkha' spyod kyi dngos grub thob bo/ /zhes kun mkhyen chen po'i bde mchog chos

'byung las 'byung la/ bu ston gyi ni/ rgyal po de grub pa thob pa'i mtshan dha ri ka pa dang / blon po grub pa thob pa'i mtshan DeM ki pa zhes grags par bshad cing / rgyud
pa 'dzin pa yang rgyal po grub pa thob pa de yin par bshad/ kun mkhyen chen po'i chos 'byung du ni/ blon po grub pa thob pa'i mtshan dha ri ka pa zhes pa des slob dpon rdo
rje dril bu pa la dbang dang gdams ngag gnang bar gsungs nas/ rgyud 'dzin blon po la mdzad/ bdag nyid chen po sa paN gyi chos 'di'i brgyud pa'i gsol 'debs gang drin ma
las/ rgyal po'i bya ba rab spangs te/ /sprul 'tshong rjes su bsgrub mdzad de/ /kanytsi'i grong du grub pa la/ /zhes gsungs pa ltar rgyal po'i bya ba spangs pa de rgyal po
nyid la ngos bzung na kun mkhyen gyi chos 'byung gi de yi ge ma dag pa yin dgos la/ yang blon po yang rgyal po'i bya ba byed pa po yin pas de spangs nas sgrub pa mdzad nas
grub pa brnyes pas na/ rgyal po'i bya ba rab spangs te/ /zhes pa de blon po la sbyar na kun mkhyen rin po che'i chos 'byung du blon po grub pa thob pa'i gnas kanytsi na
ga rar bshad pa/ kanytsi'i grong du grub pa la/ /zhes pa dang 'grig de ltar na rdo rje gdan pas bstod pa las/ rgyal rigs tha mal spyod pa mdzad/ /smad 'tshong lnga brgya
mkha' la gshegs/ /dha ri ka ba zhes bya ba yi/ /bla ma de la phyag 'tshal

lo/ /zhes blon po la DeM ki par bshad pa dang / bu ston gyi de yi ge ma dag par byed dgos pa 'dra snyam ste dpyad par bya'o/ /de dag gang ltar kyang slob dpon chen po dha ri
ka pas dbang bskur cing rgyud byin gyis brlabs pa ni/ slob dpon rdo rje dril bu pa ste/ 'di ni rgya gar shar phyogs bha rentra'i rgyal po'i rigs su 'khrungs te/ yab gshegs
nas blon po sogs kyis rgyal tshab tu mnga' gsol bas/ rgyal srid la snying po med par gzigs nas na lendrar mkhan po rgyal ba'i lha rab tu bzang po zhes pa las rab tu byung
ste/ mtshan blo gros snying po'i dpal zhes btags/ rig pa'i gnas la sbyangs pa mdzad pas yongs rdzogs kyi paNDi ta chen por gyur/ mu stegs dang brtsad pas rgyal bas/
mtshan dgra las rnam rgyal du grags/ de'i tshe rgyal po'i mchod gnas la bzhugs shing nyan bshad mdzad pa'i tshe/ bla ma dha ri ka pa dang mjal/ des 'khor lo sdom pa'i dkyil
'khor du dbang dang gdams pa gnang nas dben par sgrub pa gyis shig gsungs pa bzhin bhaM ga la'i nags khrod cig tu bsgrub pa mdzad pa'i tshe/ nam mkha' nas re zhig

u rgyan du songs shig der phag rdzi mo zhig gis rjes su 'dzin par 'gyur ro zhes pa'i sgra byung nas phyin te/ phag rdzi mo mthong tshad la phyag byas pas lan cig kyang ma byung
bar yid chad nas yod pa na/ re zhig nas phag rdzi mo rgan mo mdog shin tu mi sdug pa/ gos hrul zhing / res dgod/ res ngu ba zhig byung pa la phyag byas rgyu mtshan dris
pas gsang sngags dar yang nyams su len pa nyung bas so zer bas/ mkha' 'gro mar shes te rjes su 'dzin par zhus pas/ rang gzugs bstan nas 'khor lo sdom pa'i dkyil 'khor
du dbang bskur gdams pa gnang nas lho phyogs su sgoms shig gsungs/ de nas slob dpon gyis rdo rje gdan gyi shar lho o Ti bi sha'i nags khrod du byon nas der bsgrub pa mdzad
de/ bskyed pa'i rim pa'i dmigs pa brtan/ rim pa lnga'i dang po la blo sbyong zhing yod pa'i tshe/ yul de'i rgyal po skyo sangs dang / ri dwags la 'phong bslab pa'i don
du nags khrod 'thug po der byon pas/ rgyal pos/ slob dpon nyi lhags kyis gdungs pas gzugs shin tu rid pa/ 'tsho ba'i yo byad gang yang med pa mthong bas snying rje skyes
nas 'tsho ba ngas byin gyi grong khyer du 'dong zer ba la/ de'i tshe slob dpon rim pa bzhi pa las rgya bsgrub pa'i skabs su slebs te/ mngon shes kyis las rgya 'grub pa'i
rten 'brel du dgongs nas/ dngos rnams yongs su shes pa'i mkhas pa rnams la brnyas par mi bya ste/ /de ni rtswa rtse chung ngu bas kyang chung bas 'byor pas 'khyig pa min/
/rgyun mi chad pa'i chang 'dzag pa yi 'gram lang nag por song ba yi/ /glang

chen rnams ni padma'i skud pa phra mos 'khyig par mi nus bzhin/ /zhes gsungs pas/ rgyal po khros te dma' dbab dgos snyam nas/ nags gseb kyi btsun pa 'di sus dma' dbab nus pa
la bya dga' ster ro zhes dril bsgrags so/ /de'i tshe chang 'tshong ma zhig la bu mo mdzes ma padma can gyi rigs shig yod pa des khas blangs/ dgos pa'i yo byad rgyal pos
sbyar nas/ bu mo des slob dpon gyi zhabs tog byed par zhus pas gnang / dbang dang dam tshig gi snod rung du gzigs nas gnang ste/ las rgyar mdzad de rim pa lnga mthar phyin
gyi bar lo bcu gnyis su sgrub pa mdzad do/ /de nas o Ti bi sha na gnas pa dag rdo rje'i theg pa la gzhug pa dang / thugs rje chen po'i sprul pa spyan drang pa dang / bdag
la mi mos pa dag ldog par bya ba'i phyir grong khyer du bzhud par bzhed nas/ sprul pa'i bu dang bu mo zhig kyang sprul lo/ /de nas rgyal pos bu mo la/ dge slong khrid
shog gsungs/ grong khyer gyi skye bo thams cad sgo drung du bsdus/ chang gi bum pa rim pa bzhin sgrig tu bcug ste/ spyan drangs pa na sprul pa'i bu ni g.yas nas rgyug bu
mo ni g.yon nas rgyug slob dpon gyis rwa'i bshor zhal du bcug pa la/ jo mos chang gi bum pa bteg cing rim pa bzhin blugs nas grong khyer du slebs pa'i tshe/ rgyal pos dbu
byas grong khyer ba dag gis sngar slob dpon rang nyid kyis glu blangs pa'i tshig 'don cing / rgyal pos spyan drangs pa'i tshe mi 'ongs/ chang 'tshong ma'i bu mos bos pa'i
tshe 'bab pa zhes thal mo brdabs pa dang gad mo'i sgra byas pa na/ slob dpon

gyis rwa'i bshor sa la brdabs pas/ sa rim pa bdun phug ste chu chen po byung / slob dpon he ru kar byas/ btsun mo rdo rje phag mor byas/ sprul pa'i bu rdo rje/ bu mo dril bur
byas te nam mkha' la gshegs so/ /rgyal po la sogs pa'i skye bo thams cad kyis slob dpon la bzod pa gsol zhing gsol ba btab pas/ thugs rje chen po la gsol ba thobs gsungs
pa na/ thams cad kyis na mo lo ki shwa ra ya zhes gsol ba btab pas/ chu'i dbus nas thugs rje chen po'i sku rang byon zhig byung ste/ de la chu rnams skor ba lan bdun byas
nas 'og tu song ngo / /sku de phyis su yang byin rlabs che bar grags shing / o Ti bi sha ba thams cad kyang rdo rje theg pa la btsud do/ /des rgyud byin gyis brlabs shing
rjes su bzung ba ni/ slob dpon rus sbal zhabs te/ rus sbal ltar zhabs mtho zhing bags kyis 'gro bas sam/ spyod pa mdzad pa'i tshe sprul pa'i rus sbal zhig la chibs nas
byon pas de ltar du grags la/ des dbang bskur cing rgyud byin gyis brlabs pa ni/ grub chen dza landha ri pa ste 'dis rus sbal zhabs las dbang dang gdams pa mnos/ rgyud
sde bzhi'i don la mkhas par sbyangs/ yul dza landha rar sgrub pa rtse gcig tu mdzad pas/ rdo rje phag mo'i zhal mngon sum du gzigs nas mchog gi dngos grub thob pa yin pas
gnas kyi sgo nas mtshan btags pa de nyid de/ bla ma rdo rje gdan pas/ rgyud sde bzhi yi dgongs pa mkhas/ /rdo rje phag mos byin gyis brlabs/ /dza landha ra zhes bya ba'i/
/bla ma de la phyag 'tshal lo/ zhes pa ltar ro/ /

des dbang bskur cing rjes su bzung ba ni/ slob dpon karNa pa ste/ nag po pa de la yang mang du yod pa'i nang nas nag po spyod pa'i rdo rje zhes bya ba yin la/ 'di ni yul lho
phyogs karNa Da'i rgyal khams su 'khrungs pas karNa pa zhes bya/ yang karNa zhes pa rna ba la zer bas/ snyan ring bas kyang karNa par grags so/ /yang sku mdog nag pas kiShNa
pa zhes kyang brjod do/ /bu ston rin po ches shar phyogs bhaM ga la'i bye brag o ru bi sha'i yul du rje rigs mchog tu skye ba bzhes nas/ ku su lu'i bla ma zhig la dges
rdor zhus/ de nas bde mchog la sbyangs pa mdzad pa zhig yin par yang bshad la/ gang ltar de nas dza landha ra pa dang mjal nas 'khor lo bde mchog gi dkyil 'khor du dbang
bskur/ rgyud bshad/ gdams pa dang / rjes su gdams pa ma lus pa gnang nas dben par sgrub pa gyis shig gsungs pa bzhin/ de'i gdams ngag la brten nas bsgrub pa mdzad nas
lta stangs bzhi 'grub pa la sogs pa'i nus pa cung zad rnyed nas/ de nas bla mas/ khyod u rgyan du song la rnal 'byor ma gzhan gyi cha byad la ma blta bar/ gral mjug na bzhin
mi sdug pa/ na bza' dang zhwa hrul ba/ so mi legs pa/ ya so ma mchus non pa zhig yod kyis/ de la phyag dang me tog phul la/ slob dpon dza landha ra bas rgyan 'di byin
gyis rlob par btang pa yin zhus shig gsungs nas phyin pas/ de kho na bzhin byung nas zhu ba byas pas/ mkha' 'gro ma des zhal 'dzum pa mdzad de des rgyan la sngags bzlas
byin rlabs mdzad nas/ 'di slob dpon dza landha ra pa dang ma mjal bar kha ma 'byed

cig ces gdams so/ /de nas khur nas yong bas lam dben pa zhig tu sems tsag tsag byed pas kha phye nas/ rgyan lus la btags pas nam mkha' la 'gro ba dang / mngon shes ci rigs
pa shar nas rgyan sbed pa'i rgyu mtshan der 'dug snyam ste sbas nas khur 'ongs slob dpon la phul bas/ slob dpon gyis dgongs nas cung ma dges so/ /de nas spyod pa la 'gro
bar bzhed de/ 'khor rnams la nga spyod pa la 'gro bas grabs gyis gsungs shing / slob dpon la zhus pas/ slob dpon gyi zhal nas spyod pa la nus pa thon dgos na/ khyod la nus
pa yod dam gsungs pas/ yod zer/ 'o na ston dang gsungs pas/ dang por ri dwags kriShNa sa ri la dgug pa'i lta stangs mdzad pas mdun du khugs/ stag la rengs pa'i lta stangs
mdzad pas rengs/ ma he la dbang gi lta stangs mdzad pas mdun du 'ongs nas spyi bos btud cing / ljon pa'i me tog sa la lhung ba'i lta stangs mdzad pas lhung nus pa la/
bla ma'i zhal nas de ni tshar bcad par bya ba rnam par shes pas yin gyi/ da ye shes kyi las rjes su gzung ba bya dgos pas/ de rnams khrol cig gsungs pas/ dgrol bar ma nus
so/ /de nas bla mas spyod pa byed pa la rnam shes dang ye shes kyi las cha mnyam pa tshar bcad rjes 'dzin gnyis ka nus pa dgos pa yin pa la/ khyod kyis rjes su gzung mi
nus par 'dug pas/ da dung spyod pa'i dus la ma bab bo gsungs nas/ bla mas de dag bkrol lo/ /de nas slob dpon gyis bdag 'khor gyi nang du 'gro bar

khas blangs pas bshol ba ngo tsha bas/ bla mas rgyan gnang na nus pas cis kyang 'gro bar zhu zhing / rgyan kyang gnang bar zhu zhus pas/ bla mas rgyan gnang nas cis kyang 'gro
na/ de wi ko trar ma 'gro zhig phyin na mkha' 'gro'i bar chad 'ong ngo gsungs/ de nas khong gis 'khor du ma dang bcas/ gdugs bdun nam mkha' la 'dzin pa med par nam mkha'
la 'gro/ Da ma ru bdun khrol ba med par khrol/ zhabs khru gang tsam sa la ma reg par gshegs te shar phyogs bhaM ga lar byon pas/ ganggA'i 'gram du slebs pa dang / der
mdze mo zhig byung nas/ nga chu las sgrol grong khyer pha gi'i 'dabs su skyol zer ba la/ 'di khur na rgyan rnag khrag gis chud 'dza' zhing / mdzes gos na tshe gcig lus gcig
gis sangs rgyas su bsgrub pa'i bar chad du 'gro dgongs nas ma bsgral ba na/ 'khor gyi nang na ku sa li zhig gis bsgral bas/ ku sa li de he ru kar byas/ mdze mo de rnal
'byor mar byas mkha' spyod du gshegs pa'i lam nas/ khyod kyis spyod pa mi nus par 'dug gi ma byed cis kyang byed na de wi ko Tar ma 'gro gsungs/ de ni grub chen brgyad
cu'i nang tshan tshem bu par grags pa ste/ rdo rje gdan pas/ dge tshul lus kyis mdze mo khur/ /ganggA'i gzhung nas mkha' la gshegs/ /tshem bu pa zhes bya ba yi/ /bla ma de
la phyag 'tshal lo/ /zhes pa ltar ro/ /de nas yang phar byon pas rmos mkhan zhig dang 'phrad nas/ rmos mkhan des thug chang sa 'og na sbas nas 'dug pa la/ bslangs pas ma
byin par/ ma tshad na rdo ba

zhig las chu bag tsam 'dzag pa zhig 'dug pas de las 'thungs zer ba la/ des nga mi ngom gsungs pas/ de na re/ khyed rang 'thung nus pa gyis dang ngom par bya yi zer bas/ slob
dpon gyi 'thungs pas chu ma zad pa dang / sngar chang ma byin pa la slob dpon thugs khros nas glang la sdigs mdzub bstan pas/ glang de shi ba na/ rmos pa des khyed sangs
rgyas pa'i rnal 'byor par 'dug pas/ da 'di rjes su 'dzin dgos pas gsos shig zer ba na gso bar ma nus so/ /der rmos pa de rang gis gsos pas slob dpon skyengs nas/ de nas
phar phyin pas skyed mos tshal zhig na shing thog dza~M bir bya ba bu mo zhig gis srung bzhin 'dug pa na shing thog bslangs pas/ khyod rang rnal 'byor par 'dug pa nus pa
med dam nus pas phob la zo zer/ der lta stangs byas pas shing thog lhung byung ba na/ mos mig gi rdzi ma btegs byas pa tsam gyis slar yang 'byar song / yang phar phyin pas
lha khang zhig na mi zhig brgyad stong pa klog cing 'dug pa la/ slob dpon gyis khyod rnal 'byor pa'am/ paNDi ta 'am/ rab tu byung ba'am cir gnas gsungs pas/ rnal 'byor
pa'i cha lugs kyis gnas so zer/ 'o na rnal 'byor pa bya ba klog byed dam gsungs pas/ des 'o na khyod kyi klogs dang zer ba na/ bklags pas ma shes so/ /de nas slob dpon gyis
shar phyogs bhaM ga lar/ rgyal po shi ri su tsaNDa ste zla ba'i rol pa dang / blon po ku sha la nA tha ste dge ba'i mgon po'i grong

dang nye bar byon te/ rgyal po de mu stegs pa dang / blon po de sangs rgyas pa yin pas/ blon pos slob dpon karNa pa grong khyer la byon pa thos nas/ bsu ba dang bsnyen bkur
byas pas/ slob dpon gyi zhal nas/ khyed ci don du gnyer gsungs pas/ gzhan don gnyer med bdag gi lha khang zhig na thugs rje chen po'i sku dbang phyug chen po'i gzugs su
byas pa zhig yod pas de la rab gnas shig zhu'o zer/ bya'o gsungs kyang yun ring por byed du ma 'dod/ lan cig gi tshe de ring bya'o gsungs pas/ 'o na yo byad ci 'tshal zer/
ci yang mi dgos gsungs nas/ sku'i spyi bor me tog cig bzhag ste su pra tiShTha zhes brjod nas/ rab gnas zin no gsungs pas/ blon po yid ma ches pa na/ slob dpon gyis sku'i
spyi bo'i me tog bsdus nas byon pas/ sku yang phyi bzhin gshegs pa dang / blon po yid ches te gsol ba btab pas/ yang me tog sku'i spyi bor bzhag su pra tiShTha gsungs
pas sku de nyid du bzhugs te mi mang pos spyan drangs kyang ma 'drongs nas/ der lha khang zhig bzhengs/ sngar gyi lha khang du mchod rten zhig bzhengs so/ /de nas slob dpon
la dbang zhus/ nang pa'i yi dam gyi ras bris shig slob dpon/ blon po/ 'bri mkhan gsum ma gtogs gzhan kun la gsang nas bris pas/ gcig nas gcig tu gtam rim gyis brgyud nas/
rgyal pos blon po gzhan las thos pas/ bden mi srid gsungs yid ma ches pa na/ yang yang grags pas rgyal po the tshom du gyur pa na/ blon po'i grogs po zhig gis blon po
la/ bris sku 'di gzhan du ma

bskyal na rgyal po'i chad pa 'ong ngo zer ba na/ blon pos kyang de la mnyan te/ bris sku la na bza' mang po dang rgya mang po'i btab ste grong khyer gyi lho phyogs kyi sgo
nas bskur bas/ grong khyer gyi phyogs bzhi na sgo bzhi de dag la sgo ba re yod pa'i lho phyogs kyi sgo ba na re/ 'di tsam gyi rgyas 'debs pa ci yod zer nas phye bas bris
sku de byung nas rgyal po'i pho brang du khyer bas/ blon po gzhan rnams na re/ rgyal po'i lha gdan du byas pa'i bris sku 'bri ba 'di'i srog dang nor dbrog par rigs so zer
ba la/ rgyal po nyid kyis de ni mi rigs te/ bya ba thams cad brtags kyis byed pas kho rang la brtag go gsungs nas/ blon po la 'di khyod dran pa yin na khyod rang gsod/ khyod
kyi slob dpon dran pa yin na slob dpon gsod zer ba na/ blon pos nged dag gis dran pa min/ sangs rgyas pa'i rgyud nas bshad pa yin byas pas/ de bden na nged cag kyang
'di gdan du byas pa'i 'jigs byed dus mtshan bris la bden pa'i byin rlabs 'gran no zer/ nged kyis lha khang du gshibs te zhal g.yogs zhag bdun du mchod pa byas la ji ltar
gnas pa bzhin bya'o zer nas shan 'byed par byas so/ /de nas blon po ku sha la na thas tshul de slob dpon la bsnyad pas/ de bzhin bya'o gsungs nas dur khrod du tshogs kyi
'khor lo mdzad pa'i tshe nam phyed na tirti ka'i mtshan ma 'dzin pa'i mi sngon po thod pa can zhig byung nas ngas tshogs dpon bya'o zer ba la/ slob dpon gyis nga nyid rnal
'byor pa chen po yin pas tshogs dpon nged rang gis byed do

gsungs pas/ thod pa can de he ru kar gyur nam mkha' la 'phur te/ mdze mo de yang mdze mo ma yin rdo rje phag mo'i rnam 'phrul yin/ /zhing rmod de yang zhing rmod ma yin he
ru ka yi rnam 'phrul yin/ /mdzes ldan de yang bu mo ma yin rdo rje phag mo'i rnam 'phrul yin/ /klog mkhan de yang klog mkhan ma yin he ru ka yi rnam 'phrul yin/ /thod pa
can yang thod pa can min he ru ka yi rnam 'phrul yin/ /tshe 'dir mchog min gzhan du gzhung drug rtsoms shig bar dor sangs rgyas 'grub/ /ces gsungs pa na/ slob dpon gyis bdag
rjes su gzung du gsol zhes gsol te/ khyod kyi zhabs kyi brjid kyis mnan na 'og gi rlung yang 'jig 'gyur zhes te thugs rje'i zhabs g.yon bskums par mdzad/ /khyod kyi phyag
rnams drang por bsrangs na phyogs skyong rnams kyang skrag 'gyur zhes te byams pas phyag rnams bskums par mdzad/ /dbu yi gtsug tor drang por bsrangs na tshangs pa'i
'jig rten 'jig 'gyur zhes te thugs rjes cung zad yo bar mdzad/ /rje btsun khyod kyi sku yi gar ni dgos pa dang ldan mthong pas dad de mchog tu gus pas khyod la bstod/ /srid
pa gsum 'bar sku ni rjes chags dul bar ldan/ /'od zer sngon po stong 'bar nyi ma brgya stong ldan/ /rnam mang sku dang cha lugs rjes chags sems dpar ldan/ /he ru ka dpal
de dang lhan cig gar byed shog /ces bstod cing smon lam btab pas/ he ru ka des ha ha hi hi ho zhes gsungs te mi snang bar gyur to/ /de nas blon pos

'o skol gyi lha 'jigs byed dus mtshan gyi 'og tu yod na ci bya zhus pas/ slob dpon gyi zhal nas bcom ldan 'das rnam pa thams cad du 'jig rten pas brdzi bar mi nus so/ /zhes
gsungs/ de nas zhag bdun 'das nas bltas pas 'khor lo bde mchog gi bris sku ni 'od dang ldan pa/ bris sku cig shos kyang 'jigs byed dus mtshan gdan du byas pa'i bcom ldan
'das 'od dang bcas par gyur 'dug pas/ rgyal po 'khor dang bcas pa thams cad ngo mtshar du gyur te slob dpon rgyal po'i pho brang du spyan drangs nas dbang dang gdams ngag
zhus/ rgyal srid thams cad yul re bhaM ga la'i rgyal po'i mnga' 'og tu gtogs pa thams cad sangs rgyas pa'i bstan pa la bkod cing / he ru ka'i lung bstan bzhin gzhung drug
mdzad do/ /de nas yang slob dpon gyis de wi ko trar byon pas/ mkha' 'gro ma zhig mi'i bu mor brdzus nas 'bras rdung gin 'dug pa la bslangs pas ma byin pa na/ slob dpon
gyis 'bras kyi tshom la lta stangs mdzad nas bkag pas/ mos kyang slob dpon la lta stangs byas pas zhal nas khrag byung ste/ de gsol nas sngar gyi bzhugs sar byon pas snyung
bas thebs nas/ ngas bla ma'i bka' bcag pa'i nyes pa byung bas/ yul nyi shu rtsa bzhir tshogs 'khor byed du song me tog dang sman byed khyer la shog gsungs/ 'khor rnams
kyis de bzhin byas pas/ lam kha na khrus kyi rdzing bu zhig na bud med mang po khrus byed kyin 'dug pas khyed rnams kyang khrus gyis zer/ long med slob dpon snyung bas
nged ring

byas pas/ slob dpon snyung ba dwangs yod zer/ der khrus byed kyin bsdad pas/ sman rnams bud med de dag gis khyer nas gar song cha med du song / der slob dpon gyi drung du phyin
pas ma dwangs par 'dug nas/ lo rgyus bsnyad pas/ mkha' 'gro'i bar chad du shes so/ /yang lo rgyus gzhan las/ slob dpon zhal skyems nas shing thog srung ba'i bu mo zhig
la shing thog bslangs pas ma byin par 'phrogs nas zos pas khrag 'khru nas snyung ba na/ rgya mtsho'i wu bas phan zer nas slob ma rkang mgyogs grub pa zhig gis blangs nas
'ongs pas/ bud med bdun tsam zhig ngu zhing 'dug pas/ ci yin dris pas/ slob dpon grongs zer/ 'o na 'dis ci bya snyam pho nas phyin pas slob dpon ma dwangs par 'dug nas/
lo rgyus zhus pas/ da mkha' 'gro ma'i bar chad yin/ tshe 'di la phyag rgya chen po thob pa'i skal ba med/ bar dor rten 'di la zhugs nas phyag rgya chen po'i dngos grub
mngon du byed pas nga'i lus 'di zhag bdun du ma sregs shig gsungs nas sku nongs so/ /de nas zhag lnga na rgyal pos rig nas yul phyogs na ro yod pas yul pa thams cad tshogs
shig zer nas 'jog tu ma ster te/ spur sbyangs pas gdugs dang rgyal mtshan dang / me tog gi char la sogs pa lus mi snang ba'i mchod rdzas du ma dang / Da ma ru dang / ting
shag la sogs pa'i rol mo'i sgra rang khrol du byung zhing / lha'i gdugs spos kyi dri zhim po yang rgya cher byung ngo / /lo rgyus kha cig las/

zhag bdun na gdugs dang / Da ma ru'i sgra dang bcas rten la 'jug tu byung bar grags so/ /yang 'ga' zhig las/ de nas gzhan du sku 'khrungs pa na yang / bla mas ma gnang bzhin
du spyod pa mdzad pa dang / mkha' 'gro'i bar chad kyis sku 'gyur ba sogs dran te/ da ni spyod pa'i dus la bab pa na lus la rus pa'i rgyan drug rang chas su shog cig ces
smon lam btab nas/ rdo rje theg pa'i bsgrub pa mdzad pas dus la bab pa na rgyan rang chas su byung nas/ spyod pa mdzad pas sangs rgyas so zhes 'byung yang / bar dor 'bras
bu mngon du byed par he ru kas lung bstan pa dang 'gal bas ma dag par bshad cing / bar dor mngon par sangs rgyas pa nyid yin te/ rdo rje gdan pas/ bla ma'i bka' bcag spyod
pa mdzad/ /srid pa bar dor rdzogs sangs rgyas/ /nag po spyod pa zhes bya ba'i/ /bla ma de la phyag 'tshal lo/ /zhes pa ltar ro/ /de lta bu'i slob dpon chen po de la slob
ma'i mchog rgyal po zla ba'i rol pa/ blon po dge ba'i mgon po/ slob dpon gu hya pa dang gsum las/ brgyud pa 'dzin pa ni phyi ma ste/ 'dis ni sngar slob dpon nag po spyod
pa la bar chad byed pa'i mkha' 'gro ma de dag kyang legs par btul zhing / phyag rgya chen po'i dngos grub brnyes pa zhig yin la/ de'i slob ma bi dza ya ste/ bod skad
du rnam par rgyal ba zhes pa yin la/ des kyang phyag rgya chen po'i dngos grub thob bo/ /yang bde mchog lU hi pa'i chos skor gyi brgyud pa ltar na/ dha ri ka pa'i slob

ma bar ma'i slob dpon/ de nas ti lo pa la brgyud pa yin te/ rje btsun rin po ches/ lU hi pa dang / dha ri ka andhar pa dang te lo pa/ zhes gsungs pas so/ /nag po pa dang /
dril bu pa'i brgyud pa la ni bar ma'i slob dpon mi dgos la/ rje btsun rtse mos grub chen dril bu pa'i gong du slob dpon 'di 'dren par mdzad pa dang / brgyud 'debs gang drin
mar chos rje sa paN gyis rnam rgyal dang bar ma gnyis la bstod pa rim bzhin mdzad pa ni/ bar ma'i slob dpon dha ri ka pa'i dngos slob dang / ti lo pa'i bla ma yin pa dang
/ lU hi pa'i brgyud pa 'dus pa la dgongs pa yin par bshad la/ bu ston rin po che'i bde mchog chos 'byung las/ gu hya pa'i slob ma bhu ba pa/ de gnyis kyi slob ma rnam
rgyal yin par bshad pa'i rjes su/ de yang dril bu pa dang nag po pa'i brgyud pa gcig tu sdom pa'i phyir dril bu pa man chad bcug cing / lU hi pa'i dbang du byas nas/ dha
ri ka pa'i slob ma andhar pa yin la/ andhar pa dang rnam rgyal zhabs gcig pas de la bar gyi rnams med pas chog ces sa skya'i yig cha rnying ma las 'byung ngo / /zhes gsungs
'dug kyang / bu ston rang gis yi ge ma dag pa zhig gzigs sam snyam ste/ rje btsun sa skya pa'i lugs la lU hi pa'i brgyud pa la/ rdo rje dril bu pa nas rnam rgyal gyi
bar sogs mi dgos par/ dha ri ka pa nas/ bar ma'i slob dpon la ded pas chog kyang / de dang andhar pa gcig gis/rnam rgyal dang andhar pa gcig par mi bzhed pa'i phyir ro/ /

des na nag dril gnyis kyi brgyud pa ltar na rnam rgyal nas te lo pa la brgyud pa yin pas/ rnam rgyal dang bar ma'i slob dpon gnyis kas dbang bskur cing rgyud byin gyis brlabs
pa ni/ slob dpon chen po te lo pa ste/ dang por rgyal rigs las rab tu byung / mtshan shes rab bzang po zhes gsol/ yongs su rdzogs pa'i paNDi tar gyur nas slob dpon rnam
rgyal zhabs la 'khor lo sdom pa'i dbang dang gdams ngag zhus/ bla mas khyod shar phyogs su song la za hor gyi grong khyer rgyal po utma skyes kyis byin gyis brlabs pa'i
gnas kyi tshong 'dus na smad 'tshong ma til rdung ba zhig yod pa de'i g.yog gyis la rtogs pa sbyongs shig ces lung bstan pa bzhin byon nas g.yog mdzad pas mos til brdung
du bcug pa na/ de brdungs shing nyams su blangs pas til la mar gnas kyang / brdung ba dang btsir ba ma byas na mngon du mi 'gyur/ de bzhin du rang sems sangs rgyas su gnas
kyang nyams su ma blangs na mngon du mi 'gyur dgongs nyams su blangs pas de kho na nyid kyi rtogs pa rgyud la 'khrungs te/ rdo rje 'chang gis dngos su byin gyis brlabs
nas phyag chen mchog gi dngos grub brnyes/ der smad 'tshong mas mtshan mo nam mkhar me dpung 'bar ba'i dbus su 'dug pa mthong nas bshags pa byas gsol ba btab pas/ dbang
bskur gdams pa bstan nas mos kyang dngos grub thob/ de rgyal pos thos pas drung du mjal/ til mar gyi dpes

mtshon pa'i chos gsungs pas/ de dag gis kyang mkha' spyod 'grub ste re zhig yul de stong par gyur to/ /de ltar yang bla ma rdo rje gdan pas/ til brdungs mchog gi dngos grub
brnyes/ /bhaM ga la ru sangs rgyas mjal/ /ti lo pa zhes bya ba yi/ /bla ma de la phyag 'tshal lo/ /zhes kyang bstod do/ /des dbang bskur cing rgyud byin gyis brlabs pa ni
rje btsun na ro ta pa ste/ 'di ni yab kha che ba yin kyang ma ga dhar 'khrungs te/ bram ze'i rigs la dkar nag brgyad brgyad bcu drug yod pa'i nang nas bzang shos na ro
ta pa zhes bya ba'i rigs yin pas mtshan de ltar du grags/ de nas thog mar rig byed la sogs pa phyi rol pa'i lugs la sbyangs pas mkhas pa chen por gyur nas/ phyis bhri ka
ma shrI la rab tu byung ste/ mtshan dznyA na siddhi ste ye shes grub ces bya bar grags/ de nas sde snod gsum dang rgyud sde bzhi la sbyangs pa mdzad pas rig pa'i gnas lnga
la mkhas pa'i paNDi tar gyur nas na lendra na mkhas pa sgo drug yod pa'i byang sgo ba yin te/ de nas bshad nyan gyis 'gro ba'i don mdzad pa'i tshe thugs dgongs la bdag
shes bya rig pa'i gnas la mkhas kyang rang gi sems ba 'jo ba'i nu ma 'then pa'i tshad tsam du yang mi gnas pas/ sems gnas pa'i gdams pa zhig 'tshol snyam gnas dben pa zhig
tu rgyud kyi glegs bam kha phye nas gzigs rtog mdzad pa'i tshe/ grib ma zhig nag yor gyis byung ba su yin bltas pas/ bud med mi sdug pa'i mtshan bco brgyad yod pa 'jigs
su

rung ba zhig rgyab na snang ba de na re khyod kyis klog pa de'i don shes sam tshig shes zer/ tshig shes byas pas dga'/ don shes byas pas ngu ba na/ na ro pa ci yin nga'i tshig
shes pa la dga'/ don shes pa la mi dga' ba gsungs pas/ khyod kyis tshig shes zer ba drang por smras pas dga' ba yin/ don shes zer ba rdzun du 'dug pas mi dga' ba yin
zer/ 'o na 'di'i don shes pa su yod byas pas/ nga'i ming pos shes zer/ ming po su yin byas pas ti lo pa'o zer nas mi snang bar gyur to/ /de mkha' 'gro'i lung bstan yin min
yi dam gyi bsnyen pa byas pas shes snyam nas/ bde mchog yi ge bdun pa la bsnyen pa 'bum phrag bdun byas pas/ tho rangs shig nam mkha' las khyod rgya gar shar phyogs su
rnal 'byor gyi dbang phyug te lo pa'i drung du songs shig ces grags pas/ de ltar bya'o dgongs grogs rin chen rdo rje la sbran pas/ de na re/ kho bo yongs su rdzogs pa'i paNDi
tar gyur nas/ ku su lu'i rkang pa la phyag mi 'tshal zer nas 'gror ma nyan/ slob dpon rang nyid kyis byon pas/ rgya gar shar phyogs dzwa ra bi har zhes bya ba der byon
te/ mi thams cad la ti lo pa gang na yod dris pas res 'di ru 'ongs/ res pu la ha ri'i gtsug lag khang du 'gro zer nas btsal bas ma rnyed/ re zhig na rims nad 'phrog pa'i
lha khang na dge 'dun gyis chos ston byed pa'i phyi rol na me phung yod pa'i drung du phyin pas/ de na mi mdog sngo ba/ rid pa/ nyi lhags kyis khyer ba/ 'dom dkris kyi
ras tsam las

gos med pa zhig lag na nya gson po 'ga' khyer me la 'jug cing sreg pa mthong nas/ 'di ltar ma byed byas pas/ nya bsregs pa chur bcug ste phus btab pas nya rnams ma shi bar
song ngo / /der na ro pa'i dgongs pa la 'di nus pa dang ldan pa zhig 'dug pas ti lo pa yin las che snyam pa dang / ti lo pa yin no zer/ yang res phyi 'gros byed pa sogs smyon
pa 'dra bar mthong bas/ ti lo pa min nam snyam pa na/ min min gsungs pas mngon shes mnga' bar shes te phyi bzhin 'brangs pas/ mi zhig gis rnal 'byor pa de la ras kyi
stod g.yogs gcig thur mas gzer te phul bas/ thur ma de bton nas na ro pa'i gsang gnas su bcug nas gar song cha med du gyur to/ /der gsang gnas skrangs te 'gro mi shes par
yod pa la/ ti lo pa byon te mi na'am gsungs pa la sdug bsngal lo zhus pas/ thur ma bton phyag gis reg nas/ ro ga na hi/ pho ga na hi/ na ba med tsha ba med ces gsungs pas
de las grol lo/ /yang phyi bzhin 'brangs pas/ rgyal po'i btsun mo skyed mos tshal du 'gro ba gzigs te/ skyes bu snying stobs dang ldan pas btsun mo'i nu ma mnyed nus sam
zer/ nus zhus na ro pas bram ze'i cha byad byas me tog gi phreng ba zhig bzung sgor bsdad pas/ tshur log pa na de'i drung du rig byed ston pas bkra shis so zer me tog
gi phreng ba btsun mo la bcings nas nu ma mnyes pas 'khor rnams kyis dbyug gu bsnun te brdungs pas cher snyung ba na/ slob dpon

byon nas sngar bzhin gsos/ de nas yang phyi bzhin 'brangs pas/ blon po'i bag ma 'gro bar gzigs/ rnal 'byor pa bya ba phyag rgya ma dgos pas/ khyod kyis blon po'i bag ma 'phrog
nus sam gsungs pas/ sngar bzhin bram ze'i chas su byas te byon pas/ khong rnams bkra shis so zer ba na/ bag ma la me tog btags pang du rtsen te blangs khur bar brtsams
pa na/ blon po la brnyas pa 'di ltar byed pa zer te brdungs nas/ rkang lag bzhi bcad de bzhag go /der da res rkang lag bcad pa mthud du ni mi btub gsos pa'i thabs med dgongs
tsa na/ slob dpon byon nas sngar ltar gsos/ yang phyi bzhin 'brangs pas grong khyer zhig na dga' ston byed pa la slongs shig gsungs/ bslangs pas tshod ma snod gang
byin byung ba slob dpon la zhus pas zhim zhim mdzad de gsol/ da dung gsol bar 'dug snyam yang slong du phyin pas ma byin pa na/ sngar gyi tshod ma de 'dra 'dug pa'i zangs
de brang la bkab ste bros yong pas mi mang pos brdungs pas kyang zangs ma shor bas/ mi de dag na re/ brkam chags can khyod tshod ma khyer la zangs byin cig zer ba na zangs
gtad/ tshod ma khyer nas phul bas dges te gsol/ yang byon pas sngar gyi dge 'dun gyi gtsug lag khang chen po de'i rtser bzhud song bas/ 'di nas mar mchongs nus pa su yod
gsungs/ bltas pas gzhan ni mi 'dug nga la gsungs pa yin dgongs tsham tshom med par mchongs pas/ rkang

lag dang rtsibs ma chag rgyu long la zug pas shin tu sdug bsngal ba na zhag 'ga' ma byon/ de nas slob dpon byon te sngar bzhin mdzad pas gsos/ yang phyi bzhin 'brangs pas nags
'dab shig tu shing skam po thus shig gsungs/ na ro pas btus/ slob dpon rang yang 'thu bzhin 'dug pas/ thams cad spungs te me sbar te/ 'di'i dbus su sdod nus pa yod dam
gsungs pa la/ nus zhus te bsdad pas sha thams cad tshig rus pa dkar por song nas/ da ni gsos pa'i thabs med dgongs tsa na me rang zhir song / phyag gis byugs pas sngar
bzhin gsos/ yang byon pas grong khyer ba'i mi gtsang ba spungs pa'i 'dam pa khrod cig tu khrid de/ 'di bza' nus sam gsungs/ nus zhus the tshom med par zos mi zhim yang 'gyod
pa med dgongs so/ /de nas phyi bzhin 'brangs pas mya ngam gyi thang chen po zhig tu khrid de/ der cung zhig mnyam par bzhag nas/ na ro pa la gzigs te/ khyod yun ring
po nas tsha grang la sogs pa mi bzod pa med cing / gang yang yid la mi byed par dka' ba don du gnyer ba ci 'dod pa yin gsungs pa la/ bdag yang dag pa'i gdams ngag 'dod do
zhus pas/ 'o na yang dag pa'i gdams ngag ster bas maNDal gyis gsungs pa na/ chu med zhus pas dri chus gyis gsungs/ maNDal byas te me tog bkram pa na/ slob dpon gyis maNDal
gyi 'jim pa zhig blangs te/ na ro pa'i bzhin la 'phangs pas mi rtog pa skyes te/ de yang lhan cig skyes pa'i ye shes mtshon par bya ba'i phyir byin gyis

brlabs par mdzad do/ /de nas dang por dbang dang / rgyud dang / bstan bcos rnams gsungs/ de nas gdams ngag bskyed pa'i rim pa dang / gzhi 'khor ba'i gnad rtsa dang rlung dang
byang chub kyi sems la sogs pa mtshon byed dpe thams cad bstan nas/ mtshon bya don zhus pas/ kye ho 'di ni rang rig ste/ /ngag gi lam 'das spyod yul min/ /te lo pa yis
ci yang bstan du med/ /rang la rang gis rlan te shes par byos/ /zhes gsungs shing / rgya mtsho dang 'dra ba'i mtshon bya don 'dra ste/ da khyod paNDi ta'i chas ma 'dzin
par rnal 'byor pa'i cha lugs kyis bsgrub pa snying por gyis shig skye ba 'dir mchog gi dngos grub thob par 'gyur ro/ /paNDi ta'i chas bzung ste rtsod pa byas na/ chos la
smod pa'i ltung ba 'byung bas dngos grub mi 'grub bo gsungs dam tshig phog nas mi snang bar gyur to/ /de nas na ro pas pu la bi har zhes bya ba me tog bzang po dag kyang
lha khang de'i tshon gyis zil gyis gnon pas na me tog 'phrog pa'i lha khang zhes grags pa'i byang phyogs na grong khyer chung ngu zhig yod pa der rgan mo zhig gis 'tsho ba
phul te bsgrub pa snying por mdzad cing bzhugs pa las/ dus re zhig na/ mu stegs gcer bu ba rnams rtsod pa rgyal te/ sangs rgyas kyi bstan pa 'jig par nye ba na/ rgyal pos
paNDi ta lnga brgya bsags te me tog phreng ba gtad pas sus kyang len ma nus nas/ rgyal po na re/ da dung khyed rnams gros gyis la rtsod pa gyis shig mi nus na gtsug lag
khang dbang rigs dang bcas pa gcer bu ba la

'bul lo zer bas/ paNDi ta rnams gros byed pa'i tshe/ rgan mo zhig na re/ nga'i khyim na na ro pa bzhugs pas de la zhus zer/ thams cad kyis rgyu mtshan zhus gsol ba btab pas/
bstan pa 'jig la khad dam gsungs pas/ khad do zer ba na/ sngar slob dpon gyi bka' gnang ba brjed nas ma dran par zhal gyis bzhes/ der rtsod pa'i khri bshams pa la gcer
bu pa 'ongs ma nus pa na/ kho rang gi lha khang gi sgor rgol ba dang / phyi rgol ba dang / dpang po rgyal po dang gsum gyi khri bshams te/ brtsad pas slob dpon cung zad zhan
zhan 'dra nas/ thugs la nga lta bu'i smra ba'i dbang phyug zhan pa ltar snang ba ci yin snyam pa na/ sngar slob dpon gyi gsung dran/ de bcag pa'i nyes par dgongs nas/
yid kyis bshags pa byas gsol ba btab pas/ te lo pa phyag g.yon par mi'i thod pa bcad ma khad cig thogs nas byon pa la phyag mdzad pas/ gcer bu ba dag na re/ snying rje dang
bral ba srin po'i gzugs can 'di lta bu la phyag 'tshal ba de nyid kyis khyod pham pa'i gnas su gyur to zer ba la/ te lo pas pham pham gsungs pas/ kho'i lha khang mchod
rten 'dra ba zur brgyad dang / gsum thog yod pa de la sdigs mdzub mdzad pas/ lha khang rgya phibs dang bcas pa thams cad hrul gyis zhig pas/ gcer bu pa dag skrag ste/ thams
cad kyis slob dpon te lo pa'i zhabs la phyag 'tshal te/ gcer bu pa thams cad sangs rgyas kyi bstan pa la bkod do/ /de nas slob dpon ti lo pas na ro pa la/ da khyod kyis
skye ba 'di la phyag rgya

chen po mchog gi dngos grub thob pa'i skal ba med kyis chos ston cig 'gro ba mang po la phan/ khyod bas kyang slob ma dang / yang slob rim pas phan che cher 'gyur zhing / bar
dor phyag rgya chen po'i dngos grub thob par 'gyur ro gsungs mi snang bar gyur to/ /de nas na ro pas bshad sgrub gnyis ka mdzad pas rtogs pa cher 'khrungs te/ 'char ba
med cing nub pa'ang med/ /nyin mo med cing mtshan mo'ang med/ /bla mas rtogs pas rmongs pa bcad de song / /gar 'gro gang du gnas pa ma shes te/ /bde chen gyis ni dbang po'i
grong 'di bcom/ /bsam du med pa'i rnal 'byor de las skyes/ /de las bdag gis ci zhig bsam par bya/ /phyogs rnams stong zhing rang yang rnam par grol/ /gang bltas de ni
rtag tu de yin te/ /gnyug ma'i yid ni gdod nas stong par go /rgyu dang 'bras bu btang snyoms dag tu dor/ /'di yi khyad par ti lo pa dpang ngo / /zhes gsungs so/ /de lta
bu'i slob dpon des tshe 'dir phyag rgya chen po'i dngos grub mngon du ma gyur kyang / rgyal po dpung dang bcas pa rengs par byed pa dang / tshogs 'khor sogs kyi dus su shing
thog sogs dgug nus pa dang / sbyin sreg gi thab khung nang du lha sum cu rtsa bdun gyi zhal blta nus pa la sogs pa ting nge 'dzin gyi rtogs pa brtan pas spur sbyangs
pa'i shul du yang zla ba re re bzhin du rol mo'i sgra dang me tog gi char la sogs pa lha'i mchod pa'i bye brag mang po kun gyis mthong zhing thos pa 'byung ba yin no/ /de
la

slob ma grub pa thob pa dpal Dombhi ba dang / shanti pa dang / mnga' bdag mai tri pa la sogs pa che bar grags pa bdun/ zhi ba bzang po dang / zhi ba'i go cha la sogs pa paNDi
ta'i slob ma mang po dang / khyad par zhabs pad yun ring du bsten cing mnyes par byas pas 'khor lo bde mchog gi thun mong ma yin pa'i gdams ngag gi sgo nas rjes su bzung
ba'i slob ma sogs mang du yod pa las/ de dag gi nang nas shanti pa chen po mkhas pa sgo drug mnyam po yin kyang / na ro pa chen po la bde mchog gi dbang dang gdams ngag
gsan/ rgyud bstan bcos mang po la 'grel pa mdzad/ dpal sdom pa'i rgyud la 'grel par mdzad pa rtsom pa'i tshe na rmi lam du rdo rje phag mos zhal bstan nas/ kla klo'i skad
kyis shin tu sbas pa'i rgyud 'di gsal bar ma 'grel bar don zab mo nyams su longs shig gsungs/ bkag pa dang gnang ba'i lung bstan thob nas/ phyi ru nyan thos kyi spyod
pa mdzad/ /nang du zab mo'i don nyams su blangs pas grub pa brnyes pa yin te/ rdo rje gdan pas/ rgyal rigs spyod pa mthar phyin nas/ /'dul 'dzin gsang sngags dngos grub brnyes/
/shanti pa zhes bya ba yi/ /bla ma de la phyag 'tshal lo/ /zhes pa ltar ro/ /de'i slob ma jo bo rje dpal ldan a ti sha ste/ 'dis thog mar slob dpon shanti pa la bde
mchog gi dbang dang / rgyud mkhas pa paNDi ta'i bshad pa yan lag dang bcas pa mnos nas mkhas par sbyangs/ de nas dha ri ka pa'i slob ma bram ze sdom pa bzang po zhes

bya ba la/ bde mchog lU nag gnyis ka'i dbang dang rgyud/ gdams pa zab mo dang bcas pa mnos nas thugs rgyud tshim par mdzad/ de'i rjes su dpal mchog Do mbhi ba la bde mchog
yab bka' dang / khyad par rje btsun ma zhal gnyis ma dang / na ro mkha' spyod la sogs pa'i yum bka'i byin rlabs dang / nyams len zab don mthar thug pa mnos nas thugs nyams
su bzhes pas rje btsun ma'i zhal gzigs gnang ba thob par grags so/ /yang khyad par yun ring du bsten cing mnyes par bya ba'i na ro pa chen po'i slob ma ni bzhi ste pradznyA
rakShi ta dang / ma na shrI dang / kha che byang chub bzang po dang / pham thing pa rnams so/ /snga ma gsum gyis na ro pa'i zhabs pad yun ring po bsten kyang tshogs
bshad las ma gnang / phyi ma la slob bshad thun mong ma yin pa tshang bar gnang ba yin te/ de yang bam thing pa la sku mched bzhi ste/ rigs 'ba' bo bya ba yin la/ mched rnams
kyi che shos dge slong dharma ma ti ste chos kyi blo gros bya ba yin zhing / 'dis na ro pa'i spyan sngar lo bcu gnyis bzhugs/ de spyan 'dren par de'i gcung po 'jigs
med grags pas byon pas/ gcen gyi zhal nas/ khyod nga'i bla ma'i drung du sdod cig kho bo la bla mas khyod chos ma 'chad par rgya nag ri bo rtse lngar song na dngos grub thob
gsungs pa'i lung bstan yod pas der 'gro gsungs nas bzhud de/ phyis 'dir song cha med pa zhig byung / de nas 'jigs med grags pas na ro pa'i spyan sngar lo dgu

bzhugs/ dpal kyai rdo rje sogs gsang sngags phal cher bslabs/ khyad par 'khor lo bde mchog gi gdams ngag gzhan su la yang ma gnang ba'i slob bshad zab mo stsal/ de'i sgo nas
dman pa dang 'bring gi dngos grub kyang thob par mdzad do/ /de la bal po'i yul du a thas pa chen po zhes bya bar grags/ bod kyi yul du pham thing pa zhes par grags pa yin
la/ de spyan 'dren par de'i gcung dus 'khor bar yang grags/ bal po mai tri pa zhes kyang 'bod pa des byon pas gcen gyis khyod kyang nga'i bla ma sten la gdams ngag zhus
gsungs pa bzhin lo lngar na ro pa'i drung du bzhugs te dbang dang gdams ngag zhus so/ /de spyan 'dren par chung shos thang chung ba phyis su ngag gi dbang phyug tu grags
pa de byon des kyang na ro pa la bde mchog gi dbang dang gdams ngag mang du thob kyang / yongs su rdzogs pa ma gsan/ de la gcen 'jigs med grags pas khyod ngag gi dbang
phyug sgrubs gsungs pa bzhin/ des kyang bsgrub pa mang du byas bsgrub g.yog dang bcas te phyin nas/ me tog 'bab chu la bskyur bas dngos grub chen po'i me tog yar log byung
ba khong yengs nas ma mthong / dngos grub 'bring gi me tog gnyis pa yang ma mthong / dngos grub tha ma'i me tog gsum pa la bsgrub g.yog thugs rje chen pos mthong ste/ rang
btung snyam pa la jo bos bkyon gyis dogs 'thung ma nus par/ byung ngo byas pas mthong ste 'thungs pas/ ngag gi dbang phyug

che 'bring gnyis ma 'grub kyang / chung ngu tshigs bcad 'dzin pa dang rtsom pa la thogs med tsam byung bas ngag gi dbang phyug ces kyang grags so/ /de nas yang gcen 'jigs med
grags pas/ ngag gi dbang phyug la khyod klog skya shes rab rtsegs dang 'grogs la/ 'dir rgyun zhag gi me dang / tshes bcu'i mchod pa ma chag par byed pa'i cha rkyen 'tshol
bar bod du song gsungs nas/ thang chung bas klog skya dang 'grogs te snyal yan chod du byon/ de dus jo bo bha danta yang thang chung ba'i 'khor du yod pas/ khong gis
rong ngur smrig tu rta gso zhing bsdad pas/ zhar la brang ti la mngon pa bod skad du gsan pas tshar gcig gis thugs su chud pas mkhas par gyur te/ slob dpon la 'gran bzod
pa byung zhing / phyis yongs su rdzogs pa'i paNDi ta chen por gyur to/ /de nas khong rnams kyis gser srang lnga brgya rnyed de log byon te/ rgyun zhag dang tshogs 'khor gyi
rgyun phyis su yang ma chag par yod par grags so/ /de nas thang chung ba la sha khra'i nad byung ste/ de yang khong rang dang klog skya gnyis kyis padma'i rdzing bu la
rkyal byas pa la brten nas byung yang zer/ yang 'ga' zhig tu/ bod du 'byon dus bde mchog gi bris sku zhig 'khyer ba la klu brgyad rig ma dang bcas pa bris yod pa/ zhal kheb
chung bas ma khebs par snod min gyis mthong ba la brten nas byung bar bshad de gang ltar seng ge sgra'i sgrub pa mdzad pas nad de las grol/ de nas phyis rnal

'byor pa'i cha lugs kyis sgrub pa byed cing yod pa las/ lan cig te te'i thang la bsdad yod pas/ rgyal po'i btsun mo shing kun la mchod pa byed du byung ba na/ zhwa ma phud
pas/ btsun mo'i 'khor dag gis brdungs te ro bzhin du gyur pas/ phyi mo'i bar du ma byung nas btsal bas/ thal dong zhig na ro bzhin du 'dug pa khyogs la bteg te 'ongs pas/
der a thas pa chen po'i zhal nas/ khyod kyang 'jig rten yul chos dang 'gal ba byed don med/ 'khor dag gis kyang rnal 'byor pa mi'i khongs su mi chud pa yin pas brdungs pa
mi rigs pa yin te/ brdungs 'dug pas/ da 'di la nus pa zhig ma bstan na bstan pa la gnod gsungs/ 'jig rten pa dang 'jig rten las 'das pa'i gtor ma gnyis bshams/ sgo dam
par bsdams nas nga la su yang ma 'bod gsungs te mnyam par bzhag go /de nas btsun mo rang gi khang par phyin pas sems smyo zhing lus ngag rengs par gyur pa na cis lan brtags
pas sngar gyi des lan par shes nas/ mos gus byas pas grol te/ 'bras mi khur bzhi bcu dang / de'i cha rkyen dang bcas pa phul te bzod gsol byas rgyal po dang btsun mo gnyis
pham thing pa chen po'i zhabs la gtugs te/ de gnyis la dbang bskur/ btsun mo'i don du go cha'i dpa' bo drug gi sgrub thabs dang bstod pa zhig mdzad/ de rgya gar du khyer
bas sgra tshad pa sus kyang skyon ma thogs nas/ de'i tshe na ro pa ni mi bzhugs/ lan cig khong las

che ba med par grags so/ /yang khong 'phyi ba'i sha la mnyes pas/ bod rnams kyis de khyer te phul ba lan cig dus kyi mchod pa'i gtor ma la 'phyi ba'i sha phul bas/ de gtor
skyel gyis khar bcug pas smyos te/ ha ha hi hi zer zhing gtor ma lag pas bzung ste/ slar log nas byung pa la bltas pas kha na phyi ba'i sha 'dug pa phyung bas shi/ yang gru
sha ser po dang / 'a sha rgya gar gnyis kyis pham thing pa'i drung du phyin te/ bde mchog zhus pas/ jo bo na re/ khyod nga la dbang bskur zhu na/ ngas slob ma la bshad
pa byed/ mi zhu na tshogs pa la bshad pa byed gsungs pas/ dbang zhu ma nus par tshogs bshad las ma gnang / der yi ge thu ba'i tshe tshogs 'khor byed pa'i sar/ khong gnyis
kyis/ sgra tsam don la med pa de/ /bal po pham thing ma yin nam/ /blun po khyod la ci byar yod/ /nged rang rgya gar yul du 'gro /zhes zer bas/ 'jig rten pa'i gtor ma nam
mkha' la 'phar zhing 'dug pas/ jo bos 'di tsam yin gsungs pas/ der bal po bod skad shes pa zhig yod pa des/ 'di skad zer gyin 'dug zhus pas/ pham thing pa'i gsung gis/
bden kha sang ngas dbang bskur zhus slob bshad byed byas par/ khyed rang gis ma nus pa yin te/ da khyed rang song gsungs pas/ khong gnyis song ste ganggA ma brgal bar nyin
zhag phyed kyis nad kyis btab ste gnyis ka 'das so/ /yang bal yul gyi byang phyogs der tsaNDi ka'i sku rang byon zhig

byung / rtsis byas pas/ 'di la srog chags bye ba cig gi mchod sbyin ma byas na lo gsum nas bal po'i yul stong nas 'gro zer bas/ rgyal po skrag ste srog chags bye ba ni med
ji ltar bya/ nga pham thing pa la zhu ba las thabs med snyam zhus pas/ sbyin sreg gi yo byad skyol cig gsungs/ rgyal pos til mi khur bco brgyad dang bcas sbyin sreg gi yo
byad phul te/ sbyin sreg mdzad pa'i dus su sgrub g.yog sogs der yod kun gyi mthong snang la thab kyi nang na tsaNDi ka'i sku 'dug pa la/ phyag tu til bzhag pa rnams re re'ang
ra dang lug la sogs pa'i srog chags su gyur te/ de dag tsaNDi ka'i khar ster ba mthong nas/ tsaNDi ka'i gnod pa yang med par gyur to/ /gzhan yang tshogs 'khor dus su
chang dang / shing thog dgug nus pa la sogs pa dman pa dang 'bring gi dngos grub bsam gyis mi khyab pa thob pa zhig yin par bshad do/ /de lta bu'i dpal pham thing pa chen
po 'jigs med grags pa zhes mtshan yongs su grags pa des dbang bskur shing rgyud byin gyis brlabs pa'i slob ma'i tshogs mang du yod pa'i nang nas/ bal po bha danta ni/
su ma ti kitti te blo gros bzang por grags pa 'di gong du bstan pa ltar yongs rdzogs kyi paNDi ta chen po/ sgrub pa'i sgo nas bskyed rim la brtan pa thob cing thun mong gi
dngos grub kyang ci rigs thob pa zhig yin mod kyang / bal por mu stegs kyi paNDi ta zhig dang / rnal 'byor ma tsaNDa li zhes pa gcig ste gnyis

dang rtsod pa byas te/ gang pham pa de'i mgo la lcang li 'jog par byas pas/ bla ma rgyal nas khong gnyis kyi mgo la lcang li bzhag pas de gnyis bros te/ khyod phyi'i rgya mtsho
la thug gi bar du bskrad kyis zer ba la/ nga bde mchog gi rnal 'byor pa la khyod lta bus gnod pa bya mi nus gsungs bsrung 'khor ma mdzad pas/ de gnyis kyis bskrad pa'i
'khor lo byas pa'i nus pa yin yang grags te/ de nas skabs shig na/ bla ma bha danta'i zhal nas/ nga rgya nag ri bo rtse lngar dngos grub kyi rdzas 'ga' zhig len par 'gro
gsungs/ sus bshol btab kyang ma gsan par byon/ mi nyag rgyal po'i bla ma mdzad/ der dus phyis ljongs rgyu zhing byon pas rgya nag gi mtha' phyi'i rgya mtsho'i 'gram du
slebs pa na/ rgya mtsho la gzigs nas ri dkar po gnam la lang pa 'dra ba 'di ci yin gsungs pas/ phyi'i rgya mtsho lags zhus pas/ sngar gyi de dran te/ kye ma ngas de tsam
na bsrung ba zhig kyang ma byas/ de bzlog pa la tshegs med pa la/ nga bal po rgan pos rang yul ma mthong ba yin gsungs/ slar ljongs rgyu ba las log ste/ mi nyag gi yul du
bde mchog gi lha khang bzhengs/ bde mchog gi sgo nas 'gro ba mang po smin grol la bkod/ gshegs pa'i tshe lha'i rol mo sogs mchod pa sna tshogs dang bcas dpa' bo dang rnal
'byor ma'i tshogs kyis mkha' la spyod pa'i gnas su khyer ro/ /de la dmar pa do pa/ rngog lo/ mal lo/ klog skya sogs

bod kyi lo tsA ba'i slob ma mang yang / gdams pa rdzogs pa ni pu hrang lo tsA ba grags 'byor shes rab yin la/ 'dis dang po lho bal du byon pa'i dus su mar do dang dpon g.yog
yin pas/ pu hrang lo chung ngu grags/ spyir 'dis rgyal po'i sras dang ha ngu dkar po la sogs pa bla ma mang po la bde mchog sogs gsang sngags mang du gsan/ khyad par bha
danta la bod du byon pa'i gtsang lam du bde mchog gi chos bskor gsan nas sgrub pa mdzad cing / khyad par na ro pa'i man ngag bskyed pa'i rim pa phag mo mkha' spyod/ rdzogs
pa'i rim pa rtsa dbu ma/ thun mong gi man ngag gnod sbyin mo dbang du bya ba la sogs pa bsgrubs pas grub ste/ dus phyis la stod shrI'i dgon pa khang dmar zhes par bshad
sgrub gnyis ka mdzad cing bzhugs pas/ de'i snyan pa dmar chos kyi rgyal mtshan gyis gsan te drung du byon pa la/ lo tsA bas brtags pas snod ldan du dgongs dbang dang rgyud
bshad sogs tshang bar gnang / de nas lo tsA bas mkha' spyod bsgrubs na 'grub pa'i ltas shig gzigs te/ bshad nyan bshol/ dmar la/ ngas zhal gyi gdams pa rnams khyod la
thun mtshams bug chos su 'chad do gsungs/ shrI'i gad logs chen po zhig yod pa der/ gong du bla ma'i bzhugs khang / de 'og dmar gyi bzhugs khang / tha mar nag tshang dang
nye gnas 'dug pa rnams sa phug tu brus/ mdor gnam sgo byas su yang mi thar ba byas pa'i sa phug gong ma der bla ma bzhugs te bshos 'dren pa'i bug pa ma gtogs 'dag sbyar

mdzad de/ ngas dngos grub ma thob bar sgo 'di phye na/ phyogs skyong dang zhing skyong rnams kyis nga'i mgo bo tshal pa brgyar khos gsungs te sgrub pa la bzhugs so/ /de nas
re zhig na/ bla ma'i zhal nas dmar la/ nangs par nga'i gan du yong ba 'dra yod pas ma 'gogs par thongs shig gsungs/ nangs par paNDi ta gcig dang / bud med brgyad de dgu
byung nas/ pu hrang lo tsA ba la thon gyis dang zer bas/ sngar gyi gsung dran nas yar bos bug sgo'i drung du song ba na/ paNDi ta mgor byas gral bsgrigs te gsung gleng di
ri ri grag pas/ dmar gyis ci yin nam snyam ltar phyin pas/ mkhyen nas bltar mi rung song gsungs byon pas/ dar cig na gsung chag nas/ yang dmar chen po dal gyis gzigs su
byon pas/ bug sgo ni sngar ltar gnas/ gsung de nang du grag nas bltas pas khong dag gral sngar ltar byas/ lo tsA ba gral mjug na 'dug pa la/ paNDi tas gser gyi yi ge 'od
lam pa zhig rim gyis phyag brgyud bla ma lo tsA ba la gtad kyin 'dug pa bla mas kyang bzhes te mid song bas sku lus 'od kyi gong bur gyur phug pa yang 'od kyis gang bas/
ba spu g.yo zhing mchi ma 'khrug sgom rang babs su byung / de gsan gyis dogs rang gnas su byon pas/ yud tsam na bla mas ting ting shag gi sgra byung nas byon pas sngon ltar
khong rnams sgo drung na 'dug /bug sgo ni sngar bzhin 'dug pa na/ bla ma'i zhal nas/ 'di dag la bsnyen bkur gyis/ pha tshad skyol gsungs/ de bzhin byas/ slar bla ma'i
drung du phyin

te dad shugs chen pos mchi mas gang bzhin du/ sngar gyi de rnams ci lags zhus pas/ khyod kyis mthong ngam gsungs/ mthong zhus pas/ khyod kyis sgrub pa'i grogs byas na mkha'
spyod du 'gro bar 'dug pa la/ 'on kyang khyod la 'khor lo bde mchog gis zhal ston cing byin gyis brlabs par 'dug go gsungs/ de lta bu'i paNDi ta de he ru ka bud med brgyad
sgo mtshams ma brgyad/ yi ge de bde mchog gi rtsa sngags yin par grags so/ /de'i mtshan mo lo tsA ba nyid mkha' spyod du spyan drangs so/ /nangs par dmar gyis nye gnas
la/ mdang gi ltas de mi dge rang re bla ma'i spyan sngar 'dong byas te phyin nas bug sgo nas bos pas gsung ma byung / bltas pas phya ru shul lhang nge 'dug pas sgo phye
ste na bza' sogs byin rlabs kyi rten du sus thob byas so/ /de nas phyis su khams pa lo tsA ba zhig gis bal por phyin pas/ bal po ka na ka shrIs bod na gtam ngo mtshar can
gsar pa ci 'dug gsungs/ des gzhan mi gda' pu hrang lo chung mkha' spyod du gshegs zer/ la la nye gnas kyis khungs med du bkrongs kyang zer the tshom du bag tsam gyur nas
gda' byas pas/ de ka 'dri ba yin/ khong mkha' 'gro ma gnyis kyi phrag par khur nas gda'/ nga la 'phrad du byung / ngas khong pa la 'bar nas bzhag khong mkha' spyod du song
gsungs so/ /de lta bu'i lo tsA ba chen po de la bla ma sa skya pa chen pos bde mchog gi chos skor ci rigs pa gsan cing /

sras rje btsun sku mched sogs la spel te lugs de la bde mchog pu hrang lugs su grags pa yin no/ /yang rje btsun na ro ta pa chen po'i 'khor lo bde mchog gi gdams pa slob bshad
zab mo tshang la ma nor ba yongs su bzhugs pa'i slob ma'i mchog dpal pham thing pa chen po'i drung du klog skya lo tsA ba shes rab brtsegs kyis lo bco brgyad bzhugs nas
'khor lo bde mchog gi chos skor cha tshang ba zhig la sogs pa chos bsam gyis mi khyab pa gsan/ de nyid la bla chen mal gyis dang por bde mchog gi chos skor cha tshang
zhig gsan cing / phyis su mal lo chen pos bal por byon nas na ro pa'i slob ma kha che byang chub bzang po dang / ka na ka shrI'i slob ma bal po thugs rje chen po dang / bha
danta rnams la'ang bde mchog gi chos skor mang du gsan/ khyad par pham thing pa sku mched la lU nag dril gsum sogs gsang mtha'i dbang gdams ngag dang bcas pa/ rtsa bshad
kyi rgyud kyi bshad bka' rnams legs par mnos te/ spyir bla ma mal lo tsA ba 'dis bde mchog rtsa rgyud kyi bshad bka' lan grangs bdun cu rtsa gsum gsan cing / de thams
cad la le'u re la tshogs 'khor re yang mdzad/ bskyed pa'i rim pa la brtan pa thob/ yi ge bdun pa'i las tshogs thogs med du grub cing / sgrub pa la brtson pas grongs kha'i
bar thun bzhi'i rnal 'byor ma chag par mdzad/ gshegs pa'i tshe sku lus la rgyan

drug gsol te nam mkha' la gar mdzad cing sgra 'od dang bcas gshegs so/ /bla chen de'i 'khor lo bde mchog gi gsang mdzod 'dzin pa ni bla ma sa skya pa chen po kun dga' snying
po ste/ bla chen 'di sangs rgyas mya ngan las 'das nas lo sum stong nyis brgya dang nyer lnga lon pa chu pho sprel lor sku bltams/ dgung lo bcu gcig bzhes pa'i tshe yab
rje bde bar gshegs/ ba ri lo tsA ba chen pos bu bzhin bskyangs/ de'i tshe 'jam dbyangs bsgrubs pas phyi nang gi bar chad bsal te/ sgrol ma dang mi g.yo ba'i zhal gzigs/
zla ba drug na 'phags pa 'jam dpal gyi zhal gzigs te phar phyin gyi gdams pa zhen pa bzhi bral stsal/ dgung lo bcu gnyis pa la rong ngur smrig tu brang ti dar ma snying po
la mngon pa gsan/ de nas bzung khyung rin chen grags/ mes lhang tsher/ kha 'ub pa rje btsun dar ma rgyal mtshan mched/ sgyi chu ba dgra lha 'bar/ gung thang gi mal lo/
pu hrang gi lo chung grags 'byor shes rab sogs bla ma mang du bsten nas dbu tshad/ bde kye gsang gsum/ gshin rje gshed gur zhal la sogs pa'i chos skor mang po gsan nas sbyangs
pas mkhas pa chen por gyur/ khyad par 'khor lo bde mchog gi chos skor rnams ni/ 'khon sgyi chu ba'i gshegs rdzogs la phebs pa'i tshe/ sgyi chu ba bla ma mal lo tsA
ba'i slob ma yin pa'i stabs kyis sgyi chu ba'i bzhugs gnas na bde mchog gi phyag dpe mang du 'dug pa rnams bsnams te/ mal lo tsA ba gung

thang na la rtse gnas gsar ba bzhugs pa'i drung du byon pas/ de dus bla mas slob ma'i snod brtag pa'i phyir dang / jo sras kyi grags pa yod med brtag pa'i phyir bde mchog gi
bshad pa zhus pa rnams tshogs bshad khyugs ma las ma gnang / de nas sa skya pa chen pos mar byon pas lam du gser srang bcu bdun chos yon du byung ba dag bla ma mal gyi
drung du 'bul bar btang pas bla ma mnyes te/ snod ldan dam tshig par 'dug pa la ngas cung ma shes/ da nga rgas ring po mi thub pas chos kyi lhag ma yod pas 'di tsho len par
myur du rang cis kyang byon gsungs pa na/ bla chen gyis slar yang gung thang du byon pas/ gshin rje gshed skor ngan song sbyong rgyud/ mgon po'i chos skor 'cham mgon rten
dang bcas pa dang / khyad par zab mo'i mthar thug 'khor lo bde mchog lU nag dril gsum/ na ro mkha' spyod dang bcas pa'i dbang bka' bshad bka' lung bka' man ngag gi bka'
la sogs pa bla chen mal gyi chos lugs kun tshang bar stsal pa yin no/ /de nas dgung lo nyer dgu bzhes pa'i tshe bse 'bag nag po 'phur shes gung thang nas gdan sa chen
po 'dir phebs/ de nas bzung ste lo bzhi'i bar du zhang ston rje la gsung ngag yongs su rdzogs par mnos/ slar dgung lo zhe bdun pa'i tshe rnal 'byor dbang phyug dpal ldan
birWa pa gtso 'khor lnga dpal sa skya 'dir dam chos sgo skyel gyi tshul du byon nas/ rgyud sde bdun cu rtsa gnyis/ lcags

ri'i khongs mi las 'da' ba'i zab chos sogs gsung ngag nye brgyud stsal/ dgung lo lnga bcu bzhes pa'i tshe zhang ston gyi gdams pa'i bka' rgya grol nas khams pa a seng la gsung
ngag gnang ste/ gzhung bshad a seng ma mdzad/ dgung lo re bdun bzhes pa'i tshe sku'i bkod pa rnam bzhir bstan nas gshegs so/ /bla ma sa skya pa chen po la spyir slob
ma'i mchog grub thob gsum/ bzod thob bdun/ rtogs pa dang ldan pa brgyad cu/ lam 'bras kyi gzhung bshad gces par 'dzin pa'i thugs sras bcu gcig tshig rkang la rnam 'grel mdzad
pa po'i slob bu bdun/ phyogs kyi mkhas grub chen po bzhi la sogs pa bsam gyis mi khyab pa zhig yod pa las/ 'khor lo bde mchog gi sgo nas rjes su bzung zhing rgyud byin
gyis brlabs te gdams pa rdzogs par mnos pa ni/ rje btsun sku mched/ gnyan phul chung pa/ rgya sgom tshul khrims grags sogs yin zhing / de'i nang gi slob dpon rin po che
bsod nams rtse mo ni ston pa gshegs nas lo sum stong nyis brgya dang don lnga lon pa'i chu pho khyi lor sku bltams/ dgung lo gsum bzhes pa'i tshe 'jam dbyangs kye rdor
sgrol ma gsum gyi zhal gzigs/ bcu drug pa yan la rgyud man ngag gi sgro 'dogs chod/ bcu bdun pa nas cha pa'i drung du byon snga phyir lo bcu gcig tu mdo phyogs kyi sgro 'dogs
bcad/ nyer bdun pa me mo phag la chos la 'jug pa'i sgo zhes pa'i bstan bcos chen po brtsams/ nyer brgyad pa la gsung ngag rin po che

gnang ste/ gdul bya skal ldan la 'jam dbyangs/ phyag na padma/ birWa pa dang gsum gyi dag pa'i snang ba bstan/ zhe gcig pa chu pho stag gi smal zla'i tshes bcu gcig la dag
pa'i zhing du gshegs pa yin te/ rje btsun rin po ches mdzad pa'i gsol 'debs gdung dbyangs ma'i mchan las/ tshes bcu'i dgong rje btsun sku mched sogs kyis tshes bcu'i mchod
pa mdzad/ nangs par rje pas byon pas na bza' sbu gu thib pa sku lus ma spangs par mkha' spyod du gshegs/ gdungs dbyangs kyis gsol ba drag tu btab pas/ na bza'i sbu gu nas
bung ba'i skad lta bu'i lung bstan khyad par can byung zhes bshad pas sku lus ma spangs par mkha' spyod chen por gshegs pa yin la/ de'i gcung rje btsun rin po che grags
pa rgyal mtshan ni/ ston pa mya ngan las 'das nas lo sum stong nyis brgya dang brgyad cu lon pa me mo yos la sku bltams/ dgung lo brgyad bzhes pa'i tshe byang sems zla
ba rgyal mtshan la tshangs spyod dge bsnyen gyi sdom pa mnos/ de tsam nas bzung yab bla ma chen po/ gcen slob dpon rin po che/ gnyan phul chung pa/ rgya sgom tshul khrims
grags pa la sogs pa yongs 'dzin du ma la spyir zab pa dang rgya che ba'i chos tshul bsam gyis mi khyab pa zhig gsan nas thugs su chud par mdzad/ khyad par yab la mnga' ba'i
'khor lo bde mchog gi chos skor lU nag dril gsum na ro

mkha' spyod kyi gdams pa sogs bum pa gang byo'i tshul du gsan/ dgung lo bcu gcig pa'i tshe dgyes pa rdo rje rgyud gsum gyi po ti gsol ba'i snang ba byung nas chos thams cad
kyi de kho na nyid thugs su tshud par gyur/ dgung lo bcu gsum pa'i tshe dpal sa skya'i gdan sa mdzad/ dgung lo nyi shu tsam bzhes pa'i tshe mnal gyi 'od gsal du 'jam dpal
mtshan brjod phyed tsam 'don pa dang / dus cig na mnal lam du skye ba snga ma la bzung ba yin gsungs te mtshan brjod tshar gcig zhal 'don du mdzad pa'i rjes su khyod kyi
skye ba bdun gyi bar gyi yi dam gyi lha 'phags pa 'jam dpal zhes lung bstan pa rmis/ dgung lo nyer gnyis pa'i tshe yang mnal gyi 'od gsal du rgya gar shar phyogs bha rantrar
sngags pa'i paNDi ta bgres po cig tu sku'i skye ba bzhes pa'i tshe/ bha rantra'i byang ngos su rgyal po zhig gis lha khang bzhengs de'i rab gnas zhus pas/ nga rgas
nas rab gnas mi nus nga'i ming sgo mtha' yas pa'i blo gros bya ba yin/ ming de sgo gong du bris la zhog des bar chad bsrung ba yin/ de nas nga'i slob ma paNDi ta gzhan zhig
la zhus zhes gsungs pa sogs paNDi ta sgo mtha' yas pa'i blo gros kyi skye ba dran pa dang / gzhan yang paNDi ta de las 'phos nas ma ga dha'i bya rgod phung po'i ri'i byang
ngos su btsun pa'i paNDi ta zhig tu 'khrungs pa/ de 'das nas u rgyan gyi yul du dpon btsun gyi paNDi ta zhig tu 'khrungs pa rnams gsal bar dran/ de nas sku'i skye ba
gnyis yod pa mnal lam du dran kyang

mnal sad pa na ma dran gsungs/ de nas bod gcung gi phu byang du bstan pa'i mda' bye tshul ldang pa'i dgon pa zhig tu sngags pa bgres po zhig tu 'khrungs nas mtshan brjod kyi
bshad pa sngags don rnam gzigs kyi steng nas mang du bshad pa dang / 'grel pa de'i dbu na/ thob dka' rgyu dang bcas pa yi/ /mtshan gyi don rnams bsdus pa yin/ /bya ba yod
pa yang gsal bar dran pa sogs spyir sku'i skye ba bdun tsam dran zhes rje btsun nyid kyi mnal gyi 'od gsal gyi gsung las 'byung ba yin no/ /dgung lo so bdun bzhes pa'i
tshe/ slob dpon rin po che'i gdung khang nas/ khyod 'di nas byang phyogs su zhing khams dpag tu med pa 'das pa na 'jig rten gyi khams gser gyi mdog can zhes bya bar de bzhin
gshegs pa gser 'od rnam par brtsen pa zhes bya ba'i bstan pa la/ da lta 'khor los bsgyur ba'i rgyal po bsod nams mtha' yas zhes bya ba bzhugs/ de'i sras 'khor los bsgyur
ba'i rgyal po yon tan mtha' yas su skye'o zhes lung bstan pa'i tshig rang grag tu byung ba dang / dgung lo zhe dgu pa'i tshe mnal lam du khang pa zhig gi 'og tu mi mang
po ku co dir re ba dang steng na yang mi mang po zhig 'dug pa'i dbus na bla ma yab sras bzhugs pa'i drung nas gzhan zhig tu bzhud dgongs tsa na/ bla ma yab sras kyis
bzhud pa'i lam bstan nas mi snang bar gyur/ mi

de dag la nga'i phyi la shog lam rgyus nga la yod pa yin gsungs pas/ phal cher byung / 'ga' zhig langs nas de gar 'dug 'og tu g.yang sa chen po byas pa'i steng na lam zhig
'dug pa la byon nas yar shog gsungs pas mi brgya tsam phyi na yar byung / 'ga' zhig gung thang du 'gro zer gzhan du song / mang po zhig nged kyis mi thar zer brag them gyi
rtsa der bsdad/ gcig rbab tu lhung ma shi'am gsungs pas ma shi zer/ de nas yar byon pa'i byang ngos na ri zur zug po zhig byas te la yang lam zhig dang / shar ngos na gong
nyag gcig la lam zhig 'dug pa la/ byang gi 'di bla chen gyis byang chub sems dpa' stag btang ba'i lam yin/ shar gyi 'di zhu yas btang pa'i lam yin/ khyed rang byang lam
la 'gro 'dod rnams song / ngas mi thar bas shar lam la 'gro/ khyed rang 'gro 'dod yod pa dag kyang shog gsungs te/ skas de la 'dzegs pas/ sum cu rtsa drug tsam phyi la
byung / sum cu tsam gyis ma thar ba rnams la yar shog gsungs te na bza' ther ma rkyang zhig gsol te byon pas nyag der byon/ phyi la ngo shes pa dga' ston dang gzhan lnga
drug tsam byung / de'i rgyab na sa phyogs dkar la snum pa yod zer nas byon pas mnal sad/ de'i don yang 'og gi rnams srid pa'i rgya mtsho/ steng ma rnams 'khor/ lang pa rnams
dbang bskur thob pa/ gung thang du song ba rnams re zhig 'khor ba las mi thon pa/ rbab tu shor ba de rje

btsun la khros pa/ ma shi ba de slar dam tshig gsos pas ngan song du mi 'gro ba/ dang por lam khar lus pa de dag cung zad lam bsgom pa/ lam gnyis ka'i khar lus pa de dag cung
zad rtogs pa skyes pa/ sum cu tsam ma thar ba de snga ma las rtogs pa cung zad mtho ba/ phyi bzhin du sleb pa de dag bzod pa thob pa ste/ bla ma sa chen gyi slob ma stag
lta bu lus ma spangs pa ni mi 'ongs/ zhu yas lta bu'i bzod thob lnga drug tsam yong bar 'dug gsungs so/ /dgung lo lnga bcu nga drug pa'i tshe mtshan gyi 'od gsal gyi ngang
las/ bla ma sa chen gyi sku ye shes kyi snang ba bstan nas lam 'bras shin tu nye brgyud ces grags pa brda don gsal ba'i bka' drin mchog tu mnos/ dgung lo re gcig gi
dus cha lung rdo rje'i brag rdzong du bzhugs skabs mnal lam du/ ne'u gsing zhig gi steng na bzhugs 'dug pa la bud med cig gis mkha' spyod du byon zer ba la/ nga mkha' spyod
kyis ci bya/ sangs rgyas kyang sems can gyi don las med mi 'gro gsungs/ yang rdo dkar 'jam zhig gi steng na 'khod nas/ 'di'i steng du zhabs bzhag na mkha' spyod du 'gro
zer ba byung / dgung lo re bdun pa'i tshe bla chen la byang sems brgyad kyis skor ba/ g.yas su kyai rdo rje lha dgu/ g.yon du shAkya thub pa la dgra bcom brgyad kyis bskor
ba'i rnam 'phrul bstan te/ bla chen gyi zhal nas/ khyod rab tu byung na su la 'byung / dbang bskur len na gang las len gsungs pas/ bdag rab byung ngam

dbang len pa'i mkhan po dang slob dpon du gyur pa ni chos rje nyid do zhes zhus pas de de bzhin no zhes gsungs te dbugs dbyung / dgung lo re brgyad bzhes pa'i tshe bde ba can
du spyan 'dren pa'i lha'i pho nya byung ba ldog re dgu pa'i tshe bde ba can gyi bsngags pa dang / zhing 'di'i mi bsngags pa brjod cing spyan 'dren pa na/ kho bo zhing
bzang ngan la bde sdug med/ zhing sbyong ba la dman pa ngos khyad par 'phags/ kho bo la ltos bcas 'ga' 'ang yod gsungs nas ldog de nas bdun cu pa'i tshe cis kyang gshegs
zer zhing / bde ba can gyi zhing bkod kyang rje btsun nyid chos rje sa paN drung na yod pas gnyis kas gzigs/ der chos rje la kho bo re zhig bde ba can du 'gro der rgyun mi
ring ba zhig bsdad/ de nas gser mdog can du 'khor los bsgyur ba'i cha byad kyis zhing sbyong bar byed/ de nas skye ba gsum pa de la lus ma spangs par phyag chen mchog gi
dngos grub thob tu re ba yin gsungs te dag pa'i zhing mchog bde ba can du gshegs so/ /rje btsun de la spyir slob ma'i mchog grags pa'i mtha' can bzhi/ grags pa mi brgyad/
gur rgyan zhu ba po'i slob bu bzhi/ rig 'dzin sdom brtson ldan pa bzhi la sogs pa bsam gyis mi khyab pa byung pa las/ dam chos brgyud 'dzin gyi gtso bo ni bdag nyid chen
po sa skya paNDi ta kun dga' rgyal mtshan te/ 'di ni ston pa mya ngan las 'das nas lo sum stong sum brgya

dang bco lnga lon pa'i tshe bltams/ 'khrungs ma thag saMskr-i ta'i gsung thogs med du smras/ dgung lo bco lnga yan chad du rje btsun chen po'i drung du rje btsun sa skya pa
rang lugs kyi mdo sngags kyi zab gnad yongs su rdzogs par nod/ bcu dgu pa'i tshe a phyi mchod rten chen po'i drung du mkhas mchog dbyig gnyen la 'od gsal gyi ngang du chos
mngon pa mdzod gsan/ yang 'od gsal gyi ngang du rgya gar shar phyogs su phyogs kyi glang po'i gdan seng ge'i khri la 'khod/ glegs bam mang po'i lde mig bzung / 'phrang
du zhu ston rdo rje skyabs la byams chos sogs lung gi skor rnams/ nyi shu pa la rma bya byang brtson dang / gtsang nag pa brtson 'grus seng ge'i dngos slob tshul ston gzhon
seng la bod bgres po las byung ba'i tshad ma'i skor/ cha pa'i seng chen brgyad kyi brtsegs pa dbang phyug seng ge la bod la grags pa'i grub mtha' bzhi'i chos ji snyed
pa/ spyi bo lhas pa byang chub 'od la bod la grags pa'i zhi byed rdzogs byed spyod bka' gdams ngag la sogs pa ji snyed pa khong du chud par mdzad/ nyer gsum pa la kha che
paN chen dang mjal/ de nyid slob tshogs dang bcas par bod bgres po'i 'dres kyis ma bslad pa'i tshad ma la sogs pa rig gnas de bcu bzhi'i bsdus pa'i zab bcud thams cad nod
par mdzad pas sa paNDi ta

zhes snyan par grags/dgung lo nyer bdun bzhes pa'i tshe/ kha che pan chen gyis mkhan po/ spyi bo lhas pas slob dpon/ don mo ri pas gsang ston byas te bsnyen par rdzogs te sum
cu rtsa lnga'i bar du grags pa'i gsung gi bdud rtsi gsol zhing / khyad par lam zab mo bla ma'i rnal 'byor gyi sgo nas phyi nang gi rten 'brel rang 'grig rtogs pa'i yon
tan mchog tu 'khrungs/ so brgyad pa tsam gyi tshe tshad ma'i bstan bcos chen po rigs gter brtsams/ 'di rgya gar 'phags pa'i yul du'ang 'gyur/ lnga bcu rtsa gcig tsam gyi
tshe sdom gsum rab dbye bya ba'i bstan bcos chen po 'di brtsams rgya bod kyi glegs bam gcig pu lta bur gyur/ nga dgu pa'i tshe skyid grong gi 'phags pa wa ti'i gtsug lag
khang dang 'dab 'byor ba'i dpal gyi gnas su/ 'phrog byed dga' bo la sogs pa'i phyi rol pa'i ston pa drug lung rigs kyis tshar bcad de rgyal ba'i bstan pa la bcug gang gi
snyan pa'i grags dkar gyis 'dzam bu gling ma lus pa khyab pas/ re gsum pa'i tshe byang sems kyi sprul pa rgya nag mtha'i rgyal po go dan gyis spyan drangs/ re lnga pa la
ling chu rtser phebs/ rgyal pos chos rje pa'i nyams sad pa'i phyir sgyu mas sprul pa'i gtsug lag khang du spyan drangs pa'i tshe/ ting nge 'dzin gyi mthus brtan par bzhugs
su gsol te/ byang

phyogs sprul pa sde'i lha khang zhes phyogs kun tu grags shing deng sang gi bar du yod par 'dug go /bdun cu pa'i bar du rgya nag gi yul du bshad sgrub gnyis kyi sgo nas bstan
pa spel/ lcags phag smal po zla ba'i tshes bcu bzhi'i tho rangs zhi bar gshegs pa'i tshul bstan/ sku'i skye ba phyi ma la mkha' la spyod pa'i rig pa 'dzin par gyur/ gnyis
pa'i tshe shar phyogs mu mu nir rgyal po nyi ma stobs 'phel gyi sras su 'khrungs te rten de yan chad la sa lam phal cher bgrod/ de nas gsum pa'i tshe mngon par dag pa'i
zhing khams su bde bar gshegs pa dri ma med pa'i dpal zhes bya bar sangs rgyas so/ /chos rje de la slob ma'i mchog rtogs pa'i brgyud 'dzin tshogs grub dbon gsum/ man ngag
brgyud 'dzin lho dmar rnam gnyis/ bshad pa'i rgyud 'dzin shar nub gung gsum/ sdom phrug bsgres pa dpal bzang gi mtha' can bcu gnyis/ gzhon pa rgyal mtshan gyi mtha' can
brgyad/ gzhan yang lo chen bzhi sbas pa'i rnal 'byor chen po bzhi/ mkhas btsun chen po bzhi la sogs pa sam gyis mi khyab pa zhig byon pa'i nang nas gtso bor gyur cing
chos 'di'i rgyud pa 'dzin pa ni chos rgyal 'phags pa blo gros rgyal mtshan te/ sangs rgyas mya ngan las 'das nas lo sum stong sum brgya dang drug bcu re dgu pa'i tshe sku
bltams/ 'di ni spyan ras gzigs dang gsung gleng mdzad pa'i se ston ri pa bya ba'i sku'i skye ba/ dgung lo

drug bzhes pa'i tshe chos rje sa paN gyi phyag phyir skyid grong du byon/ bcu pa la gcung phyag na dang bcas chos rje rgya yul du phebs pa'i zhabs phyir thegs/ dbus su chos
rje pas mkhan po/ zul phu ba na bza' 'phrad gsol gyis slob dpon bgyis te rab tu byung / bcu gnyis pa la rgya nag rgyal po'i pho brang du phebs/ bcu bdun yan la lung rtogs
kyi yon tan phul du phyin par gyur/ de'i tshe chos rje pas bstan pa'i khur chen po nyid la gtad de dag pa'i zhing du gshegs/ bco brgyad pa la chos rje'i dgongs rdzogs legs
par bsgrubs/ bcu dgu pa la rgyal po la dgyes pa rdo rje'i smin byed kyi dbang bskur/ ti shrI'i mtshan gsol/ dbang yon du khri skor bcu gsum phul/ de nas bzung bod khams
thams cad rje btsun sa skya pas lugs gnyis kyis bskyangs so/ /dgung lo nyer gcig pa la/ snye thang pa grags pa seng ges mkhan po/ las slob jo brtan bsod nams rgyal mtshan/
gsang ste yar lung pa byang chub rgyal mtshan rnams las bsnyen par rdzogs/ so gcig pa la slar dpal ldan sa skyar byon te/ dbus gtsang khams gsum kun chos dang zang zing
gi 'byor pas bde ba la bkod/ slar so gsum pa la rgya nag tu phebs/ de'i tshe las tshan bcu gsum gyi bkod pa mdzad nas byon pa la/ bcom ldan ral gris/ sangs rgyas bstan
pa bka' phyag sprin gyis sgrib/ /sems can bde skyid mi dpon lag tu shor/ /snyigs dus dge sbyong dpon

po'i cha lugs 'dzin/ /'di gsum ma rtogs 'phags pa min par go /zhes zur za'i zhu mchid phul/ bstan la 'phel 'grib 'byung bar rgyal bas gsungs/ /sems can bde skyid rang rang
las la rag /gang la gang 'dul de la de ston byed/ /'di gsum ma rtogs mkhas pa min par go /zhes sogs kyi bka' mchid stsal/ so bzhi pa la rgyal po'i pho brang du phebs/ de
dus dbon chen shAkya bzang pos khri skor bcu gsum bskul te lha khang chen mo'i 'gram bting / zhe gcig pa la slar yang gdan sa chen por phebs/ zhe gsum pa la rgyal po jim
gyim gyis sbyin bdag mdzad de gtsang chu mig ring mor chos 'khor chen po mdzad/ zhe drug pa 'brug lo zla ba bcu gnyis pa'i nyer gnyis la bde bar gshegs so/ /bdag nyid chen
po 'di la slob ma'i mchog man ngag gi bka' bab/ rgyud kyi bka' bab/ mgon po'i bka' bab/ mnyes pa'i mchod g.yog nus pa'i bdag nyid gnyis/ che ba'i bdag nyid rnam pa drug
la sogs pa rab tu mang po zhig yod pa las/ man ngag zab mo'i bka' bab cing rgyud pa 'dzin pa ni zhang ston chen po dkon mchog dpal ba ste/ rje 'di ston pa chos dbyings su
zhugs nas lo sum stong sum brgya dang don gsum lon pa'i tshe ra sa mtshal khung du byon/ chos rgyal srong btsan sgam po'i nang blon bo dong bya rgod gshong bzhengs mkhan/
zhang lha bzang klu dpal gyi dbon rgyud du

'khrungs shing / yab mes rnams dang grub thob 'dar char 'gras nas bla ma 'di bu chung zhig tu yod pa ma gtogs thams cad mthus bsgral/ bu chung de skyes bu khyad par can zhig
yong ba'i rten 'brel slar grub thob de nyid kyis mdzad/ shar pa shes rab 'byung gnas la rab tu byung / kyai rdo rje'i dbang dang rgyud sogs zab chos kyang mang du gsan/
brag ram du bo dong rin chen brtson 'grus rdo rje la phar tshad sogs sbyangs/ tshogs bsgom pa dang nyan chen pa sogs kyang bsten/ shar pa shes rab 'byung gnas pas chos gnang
ba'i skabs shig da lta rgya bod hor gsum na chos rje sa paN gyi dbon po 'phags pa las spyir yon tan che ba dang / khyad par sa skya pa rang gi chos la mkhas pa med gsungs
pas/ sngon gyi las 'brel sad de dad pa dbang med du skyes te chos rgyal 'phags pa rgya yul nas yar phebs dus/ ra ma ba dge slong kun blo dang gnyis kyis bsu ba la byon/
dgung lo so lnga pa'i tshe mdo khams btso mdor mjal bas/ 'phags pa'i gsung gis/ dus da lta rgya bod hor gsum gyi mi mang po nga'i gam du yong yang / sa thag ring nas
chos kho na don du gnyer nas 'ongs mkhan khyed gnyis las ma byung gsungs shin tu dges dges mdzad/ de gnyis la 'phags pa'i man ngag bka' bab kyi slob ma gnyis su grags/ dus
de nas bzung chos rje de nyid kyi zhabs pad gus pa chen pos bsten/ bde kye gsang gsum sogs sa skya pa yi yab chos thams cad kyi dbang bka' lung

bka' bshad bka' kun bum pa gang byo'i tshul du gsan/ thugs sras kyi mchog tu mdzad de/ 'phags pa rin po che'i sku rim la bka' 'gyur la rdul dkrugs/ dam tshig dang ldan pa'i
sgrub mchod/ dge 'dun sogs la sbyin gtong dgos pa zhig byung ba na/ chos rje 'phags pa nyid kyi gsung las/ gzhan rnams kyang ci 'grub gyis/ dam tshig can gyis sgrub mchod
byed dgos zhang dkon mchog dpal byed du bcug pas chog gsungs dam tshig pa mchog tu bzung bar mdzad/ sa skya pa'i phyis kyi chos rgyud phal cher 'di la thug cing gtsang
chos la bsre slad mi mdzad pas rgyud pa gtsang / chos brgyad kyi bya ba'i dri mi mnga'/ nyin mtshan khor yug du gzhan phan dang thugs dam gyis dus 'da'/ bskyed rdzogs kyi
ting nge 'dzin brtan/ bsam pa shes pa'i mngon shes mnga' bas dus gsum sgrib med du gzigs/ dgung lo re brgyad bzhes pa'i tshe zhi bar gshegs/ gdung bzhus pa na/ de las 'jam
dbyangs a ra pa tsa dang / spyan ras gzigs/ sgrol ma rnams kyi sku gzugs mthe bong tsam rang 'khrungs su byon/ phyis su bde mchog rje btsun sa skya pa'i yab chos kyi rgyud
'dzin la 'di las bka' drin che ba med par grags pa yin no/ /dam pa de nyid kyis dbang bskur cing rgyud byin gyis brlabs pa ni na bza' brag phug pa chen po bsod nams
dpal ba ste/ 'di ni ston pa mya ngan las 'da' ba'i tshul bstan nas/ lo sum stong bzhi

brgya dang dgu 'das pa'i bcu pa me mo glang gi lo ra sa tshong 'phrang gi mtshal khung du theg pa chen po'i dge ba'i bshes gnyen gyi rigs su 'khrungs/ rje 'di zhang dkon mchog
dpal gyi snag dbon yin zhing mched lnga yod pa'i rje 'di tha chung / zhang ston nyid las rab tu byung / yar skyes nas zhang dbus la 'byon pa'i phyag phyir 'brangs te/
bla ma stag so ba rin chen don grub kyi dbon po la kha ba la kyai rdor nas gling ma'i dbang zhang ston dang gnyis kas gsan/ de nas zhang gi mchod g.yog sogs phyag phyi rgyun
ring por mdzad/ shin tu gus na yang / thog mar chos ye ma gnang / dbang gral du phyin kyang / bu tsha der ma sdod gsungs nas 'bud pa sogs mdor na na ro pa'i te lo la
bsten pa lta bu yun ring du mdzad/ de nas skabs shig dga' ldan kun bsod sogs mang po bdag med ma'i dbang zhu ba'i tshe/ khong rnams la zhu grogs bcol pas/ nged kyis zhus
pas gnang 'ongs khyed rang nged tsho dang mnyam du sdod cig gsungs pa bzhin byon pas/ der nga phud gsungs sam snyam pa na/ bu tsha khyod der ma sdod gsungs pa la/ khong
dag gis dbon po 'di dad pa can phyag phyi zin pa zhig 'ong bar gda' bas/ da lan cis kyang gnang dgos zhus song bas/ 'o na grangs kha yar ba'ang dgos 'dug pas de ga gyis gsungs
nas gnang bas/ der dga' spro tshad las 'das/ de nas bzung mnyes pa gsum gyis mnyes par mdzad/ bde kye gsang gsum sogs kyi dbang bka' bshad bka' lung bka' sogs rje btsun

sa skya pa'i gdams pa'i zab bcud ma lus pa bum pa gang byor nos/ skabs shig tu bla ma 'dis zhang la/ bdag la zhabs tog dgos pa'i stobs kyis bsgom long tsam mi yong bar gda'
zhus pas/ rje'i zhal nas/ rtse gcig tu bsgom pa bas khyod rtogs pa bzang bar 'dug phyis su gzhan phan chen po yong / nga'i rmi lam du/ nam sa'i phu grub thob 'dar char gyi
dgon pa yin snyam pa zhig na/ shing gi khri zhig gi mdun na stan mang pos bskor ba zhig 'dug khri 'di su'i yin byas pas slob dpon bsod nams dpal 'byon rgyu yin zer ba
zhig byung / khyod la der gzhan phan yong bas/ der thang re sdod cig gsungs lung bstan pa bzhin phyis su byung ba yin no/ /gzhan yang dga' ldan pa kun bsod/ spru lung kun
smon/ ra gnyis pa rgyal rin/ gsal la ba blo gros dpal/ bla ma dpal ye/ bla ma dpal seng / dga' ldan pa bkra shis dpal/ bla ma dharma shrI/ lo tsA ba mchog ldan nyan chen
pa sogs dge ba'i bshes gnyen bgrang ba las 'das sa zhig bsten nas/ mdo sngags kyi chos tshul gzhal du med pa zhig nod par mdzad/ khyad par zhang dkon mchog dpal bas/ ngas
bla ma'i rnal 'byor thun mong ma yin pa 'di chag pas/ khyed rang 'di ma chag pa zhig la zhus shig gsungs pa'i rkyen byas/ nyan chen bsod nams brtan pa la zhus pas/ des
kyang bka' drin chen pos bskyangs te/ 'khor lo bde mchog dril bu

pa/ phag mo rnam gsum/ bde mchog rim lnga/ rtsa dbu ma sogs bde mchog gi skor mang po sogs zab bcud mang pos thugs kyi bum pa gang bar mdzad/ lan cig chos rje nyan chen pa
la bla ma 'dis gsol ja bzang ba zhig zhus pas/ khyod kyi ja des nga'i mig cung mi bde ba de gsal du song / khyod dam tshig can du 'dug dam tshig can la sbyin rgyu yod gsungs/
lam zab mo bla ma'i rnal 'byor chig brgyud ma gnang / ting nge 'dzin gyi rtogs pa 'khrungs/ de nas nyan chen pas/ khyed bsgrub pa snying por gyis/ gegs cung zad yong
ste/ de dus de sel mkhan zhig 'ong bar 'dug gsungs pa'i lung bstan mdzad/ de nas nub cig spyan ras gzigs mi dkar po'i chas su byas nas/ sba dbyug tshigs brgyad cu rtsa brgyad
byas pa zhig gtad/ khyod spyan ras gzigs la mos na se 'phyer 'dum gra na bzhugs pas der song zer nas sku tshe tshad kyang bstan te/ 'jig rten dbang phyug gi sprul pa
'dul 'dzin gzhon nu grub la yi ge drug ma'i sgrub thabs sogs gsan/ de nas re zhig na/ da shangs kyi dkar po brag tu phyin te bsgrub pa bya dgongs tsa na nub cig mnal lam
du/ dge slong dar yol zhig byung nas/ slob dpon bsod nams dpal/ dang po bla ma zhang gi lung bstan bzhin brag phug tu byon pa drag lags so zer ba zhig byung nas/ sngar
gyi thugs 'dun de ldog ste na bza' brag phug tu byon nas/ dgung lo sum cu so brgyad pa nas/ don bzhi'i bar them spangs kyi bsgrub pa la

bzhugs shing / chos 'chad pa sogs kyang de'i ring nas mdzad do/ /der nyan chen pa'i lung bstan bzhin/ zhe gsum pa'i tshe sku khams cung zad dub pa na/ sa skya pa chen po byon
nas/ lam du dam tshig dang sdom pa la nan tan du gyis/ 'bad rtsol mi dgos par 'chi ba'i dus su grub mtha' bsnyogs par 'gyur ro zhes lung bstan/ dgung lo bdun cu pa'i tshe
cung zad snyung ba na/ bde kye gnyis dang ston pa sogs yi dam mang pos zhal bstan/ bla ma brgyud pa dag kyang byon nas lung bstan/ skabs shig rnam rgyal gyi zhal bstan
nas/ sems can gyi don la bsnyel bar ma gyur tam zhes dbugs dbyung / yang bdud rtsi ril bu'i sgrub pa lan gnyis mdzad pa'i phyi ma la/ sa skya pa chen po byon nas 'di myur
du sgrubs/ ma bsgrubs na 'di'i bka' chad pa 'dug go gsungs pa'i lung bstan mdzad do/ /mdor na bskyed rim la brtan pa thob yi dam gyi lha mang po'i zhal gzigs/ mngon par
shes pa thogs med mnga' ba ste/ de yang 'jam dbyangs don yod rgyal mtshan rje 'di'i drung du zab chos gsan par phebs pa'i tshe/ bla ma 'di'i gsung las/ de ring skyes bu
dam pa zhig 'ong bar nges/ chos skyong rnams lam chag pa dang mchod pa bshom pa sogs mdzad kyin 'dug gsungs pa dang mi ring bar bdag chen de byon nas/ 'jam dbyangs don yod
rgyal mtshan zhing gzhan du gshegs pa'i tshe/ rje 'di'i drung du bzhi pa'i lam zhig ston pa zhu ba la 'byon pa mkhyen nas/ nam gung ka rje

drung don yod pa gshegs yod 'dug bzhugs khri'i kheb gsol/ mchod bshom gyis gsungs/ thugs dam dang dbang bskur mdzad/ nangs par thugs dam 'dogs bskyel mi byung / de dus brag
phug na 'jam dbyangs 'di'i chos khri zhig yod pa der me tog gi char lag pas bzung du yod pa babs so/ /dpal ldan bla ma dam pa la sa skya pa sngar byung dang ma 'ongs pa
'byung 'gyur du ma'i lung bstan dang / khyad par drung pa la hor gyi gdan 'dren yong ba 'dug ste/ byon na'ang 'gro don chen po 'ongs/ 'on kyang sku tshe thung bar 'dug 'byon
mi 'byon khyed rang la dbang yong bar gda' gsungs pa yang ji lta ba bzhin byung bas/ chos rje'i zhal nas/ bla ma 'di ni sa skya pa'i brgyud pa gzhan las kha gtsang ba
rnam par dag pa zhig 'dug pas/ ngas sa skya pa'i chos gzhan du thob pa dag kyang 'di la bskyar nas zhus gsungs/ gzhan yang bla ma rin chen seng ge bya bas rje 'di'i mchod
g.yog rgyun du byed kyin yod pa la/ dam rdzas ril bu sgrub pa zhig gi dus khong snyungs nas ngas 'di'i phyag phyi mi pher ba 'dra snyam pa na/ de mkhyen nas khyed rang
sgrub pa la zhugs pas chog na ba des mi skyon gsungs pa bzhin de'i nangs par phan pa dang / bla ma tshul khrims gzhon nu rlung hags nas shin tu na ste rang gnas su 'dug pas/
de mkhyen nas drung du shog gsungs phyin pas/ khyed la stod rlung smad du hags na 'di ltar sgoms/ smad rlung stod du hags na 'di ltar sgoms gsungs kyang ma go 'dug pa/
da 'di bzhin

sgoms gsungs pa ltar byas pas phan/ dpang lo chen po e nas sa skyar 'byon pa zhig gi tshe/ ra sa rdzong yod sa der phebs dus char pa zhig byung bas/ khal phog ste khal ma rnams
rtswa la btang / lo tsA bas brag 'og cig tu char yib mdzad nas bzhugs pas thugs dgongs la do nub 'di'i phu na na bza' brag phug pa la 'dod yon mod par yod 'dug pas der
phyin na skyid pa tsam 'ongs la thang ste/ sgom chen pa 'di ci yang mi shes kyang rang mthong che ba zhig ka yong bas khong gis 'u la phyag ni mi byed/ nga gnas lnga rig
pa'i mkhas pa zhig gis ni ci la byed dgongs pa na/ cung zad mnal ba'i mtshan lam du lha mang po mchod pa'i bye brag mang po thogs nas lung pa de'i phu na yar 'gro ba la/
khyed rnams gar 'gro gsungs pas/ 'di'i phug na sgrub pa bzang po zhig yod pas de mchod du 'gro zer bas/ mnal sad 'phral 'khor rnams la khal khol do nub phu 'di na phar
'gro gsungs nas byon/ de bla ma 'dis mngon shes kyis mkhyen nas spos sna dang bcas bsu ba la byon/ rdo rgyang gang tsam gyi sa nas phyag mdzad pas/ dpang los kyang phyag
lan mdzad/ phyis su dpang lo'i gsung gis/ nga la phyag 'tshal ba'i nang nas na bza' brag phug pa 'di dang gro mo ba'i jo brtan gyi phyag btsal ba las 'jigs pa dang kha skyengs
pa ma byung gsungs/ de nas dpang lo khri thog tu gdan drangs pas/ rje 'di la khyed khri thog tu byon la nged la chos 'brel zhig

dgos gsungs pa na/ rje 'dis bdag sgom chen pa blun pos/ drung nas gnas lnga rig pa'i paNDi ta la chos ga nas 'bul phod gsungs pa sogs sngar dpang lo chen po'i thugs la ji skad
shar ba rnams sgrib med du gsungs/ brag rim pa byang chub rgyal mtshan gyi slob ma chos rje dkon rgyal ba bya ba phyi nang gi yon tan dpag tu med cing / khyad par sgrub
dkyil bzhi bcu tsam thugs la yod dus bla ma snyungs te grongs khar/ da khyed nga'i bla ma brag phug pa'i drung du song gsungs pa bzhin byon pas/ chos gsan pa'i skabs shig
sgrub dkyil sogs sus kyang ma tshor ba byas shub bus bskyar bas/ de thugs kyis mkhyen nas/ da lta 'di na 'ga' zhig bskyang ran gtso bor byed pa zhig yod pa 'dra ste/
de bas dge sbyor byas pa gtso che gsungs/ yang bla ma kun dga' mgon po dang / de'i gcung po dkon mchog seng ges brag phug tu byon pas/ gcen po dge sbyor mdzad du bcug gcung
po la khyed rang nged kyi mtshams g.yog gyis gsungs pa bzhin mdzad pas/ lan cig khong gi bsam pa la/ gzhan thams cad thugs dam la bzhugs pas chog nga la dge sbyor byed
long mi yong ba snyam pa zhig byung ba na/ rgyun du dril bu'i sgra byung na drung du 'gro dgos kyi yod pas/ khong gi bsam pa de rjes mkhyen nas glo bur du dril bu'i sgra
zhig byung nas phyin pas/ rje'i zhal nas/ khyed dge sbyor bya long med pa snyam pa bya mi dgos/ nged kyi mtshams g.yog byas pas/ nged rnams kyis dge sbyor gang byas pa'i
phan

yon khyod la'ang yong gsungs pas/ de khong gi sems la shin tu 'bab pa zhig byung ste/ rje ma gshegs kyi bar nyer mkho'i zhabs tog pa byas/ chos rje la bsku mnye phul dus/ drung
gi sku skyed 'di gzhan pas thung ba zhig gda' zhus pas/ de ka nyid kyis brkus pa yin mod gsungs zhal 'dzum 'dzum mdzad/ bde bar gshegs nas spur bzhu ba'i tshe/ khong
gis me 'bar ba cung zad zhi dus gzhan gyis mi mthong ba'i skabs/ dad pas spur khang nas mar lag pa btang pas/ dbu thod byin po lag tu byung pas mi the ba skad byas khyer
dben pa zhig tu bltas pa de'i dbus na kye rdor/ g.yas na 'jigs byed/ g.yon na bde mchog rnams byon 'dug pas shin tu dga' ste sus kyang ma shes pa byas kyang / phyis spur
khang zhal phye dus dbu thod ji bzhin ma tshang bas khong la kun dogs na'ang / sngar gyi zhabs tog pa mthil ma yin pa dang / dbu thod sogs lhag ma dag la rdo rje rnal 'byor
ma sogs sku dang ring bsrel gzhan yang mang du byung bas/ rtsad ma bcad par khong rang la byung ste phyis nang rten zhig bzhengs pa'i gzungs su phul lo/ /de lta bu'i
rgyal ba brag phug pa chen po de dgung lo bdun cu don bzhi pa'i zla ba lnga pa'i dus cung zad snyung ba'i tshul bstan pa na/ der 'khor slob dag gis da dung yun ring bzhugs
pa'i zhu ba phul bas/ spyan ras gzigs kyi lung bstan la'ang lo brgyad cu gya brgyad yod pas/ da dung lo gcig gnyis

sdod dbang yod de/ da dus bskal kyang ci rigs yong / sems can gyi bde skyid kyang 'di ltar 'byung sogs dang / zhang pa'i nang rten 'di yang sa skya'i dbu rtse rnying mar skyol/
khyed rang dag kyang gang thugs dam 'phel sar byon gsungs pa sogs lung bstan dang zhal lta mang du mdzad do/ /de'i skabs shig rnam rgyal lha dgu zhal gzigs te/ gtso
bos/ da khyod kyi tshe dang gdul bya'i tshad kyang de tsam yin pas/ bde ba can du 'gro ba'i dus la bab zhes gsungs pa'i lung bstan byung ba bzhin/ lo de'i zla ba drug pa'i
nyer brgyad kyi cha la zhing khams kyi mchog bde ba can du gshegs pa yin no/ /de lta bu'i brag phug pa chen po de la slob ma bsam gyis mi khyab pa zhig byon kyang / rgyud
'dzin gyi gtso bo ni dpal ldan bla ma dam pa bsod nams rgyal mtshan te/ 'di ni sangs rgyas mya ngan las 'das nas lo sum stong bzhi brgya dang zhe lnga lon pa'i tshe bltams/
dgung lo gsum pa la bla ma bzang po dpal la 'jam dbyangs kyi lung nod nas bsnyen pa mdzad pas thogs med kyi spobs pa brnyes/ bcu gcig pa'i tshe ti shrI kun dga' blo
gros la dge bsnyen zhus/ bcu bdun pa la mkhan chen bsod nams grags pa sogs las rab tu byung / nyi shu pa la bo dong du bsnyen par rdzogs par mdzad/ yongs 'dzin dam pa dpang
lo/ bu ston/ lo chen byang rtse/ rgyal sras thogs med pa/ ngam pa brag phug pa/ brag phug pa bsod nams dpal/ mkhan chen bsod nams bzang po/ bla ma dpal ldan seng ge sogs
las

mdo rgyud kyi zab don blangs/ 'chad rtsod rtsom gsum gyi sgo nas bstan pa'i ring lugs legs par bzung / dbus gtsang gnyis su 'dus pa chen po rnam pa gnyis kyi chos kyi 'khor
lo bskor/ rje btsun gong ma lnga'i bka' bsdu ba mdzad de/ bstan pa rin po che mchog tu gsal bar mdzad do/ /de yang re gcig pa byi ba'i lo bo dong e'i chos grwa chen por
gtsang phyogs kyi dge 'dun stong phrag bzhi bcu dang / re gnyis pa glang gi lo bsam yas su dbus kyi phyogs kyi dge 'dun stong phrag nyi shu la gser dngul gos dar la sogs
pa'i zho 'gyed dang 'brel ba'i gtam gyi dga' ston chen po spel/ snye thang du dus kyi 'khor lo 'chad pa'i tshe dpe 'grems don gnyer dang ldan pa lnga brgya lhag tsam 'dus
pa la bstan pa'i bya ba rgya chen po mdzad de/ 'di nyid kyi bka' 'bum la yang po ti nyi shu rtsa lnga bzhugs pas lung gi yon tan sa paN dang mnyam/ rtogs pa'i yon tan kyang
ting nge 'dzin la brtan pa thob mngon par shes pa la thogs pa med de/ dad pa can stod lung pa shes rab rdo rjes 'jam pa'i dbyangs dngos su mthong / rang gi sor mo bcad
maNDal du bkod nas phul/ shul la ljags chab btab byin rlabs mdzad pas rjes med par gsos/ slob ma zhig phyogs la 'gro ba'i byin rlabs zhus pas/ legs po 'ongs lhag pa'i lha
dang mjal ba 'dug gsungs/ phyin pas 'khor lo bde mchog zhal mthong / gzhan yang 'am bu la mtshan mo 'od gsal gyi snang ba zla ba shar ba'i

snang ba tsam rgyun du yod gsungs pa dang / tho rangs shig bu ston rin po che bzhugs pa'i sa zhig na/ rdo rje rnal 'byor ma yin nam snyam pa zhig 'dug pas/ bu ston rin po che'i
zhal nas 'di mkha' spyod yin gsungs pa'i snang ba zhig byung gsungs/ nyin zhig phyag mdzub kyi tshigs la tshod mdzad/ 'di kha tsam gyi de bzhin gshegs pa mang po zhig
gis nam mkha'i khams gang 'dug gsungs pa sogs dag pa'i gzigs snang yang bgrang ba las 'das/ dgung lo re bzhi pa shing mo yos kyi lo zla ba drug pa'i nyi shu lnga'i nyin
dga' ldan du gshegs so/ /chos rje 'di la slob ma'i mchog sngags kyi rgyal tshab chen po gnyis/ gsung ngag 'dzin pa'i thugs sras brgyad/ bstan 'dzin gyi skyes bu chen po
bzhi/ yongs su grags pa'i mkhas mchog bcu la sogs pa rab tu mang ba zhig byon pa las/ chos 'di'i rgyud pa 'dzin pa ni bla ma dpal ldan tshul khrims pa ste/ 'khrungs yul 'grig
'tshams/ dge 'dun sgang gi mkhan po don grub dpal las rab tu byung / mdo rtsa sogs gsan/ gzhan yang bla ma so so la dbang gi rim pa/ gzhung gi bshad pa/ man ngag gi
skor/ lung gi rgyun sogs bsam gyis mi khyab pa gsan/ khyad par ri khrod pa dang / chos rje bla ma gnyis la 'khor lo bde mchog skor dang / kyai rdor skor sogs zab gnad kyi
bdud rtsi blangs/ chos rje bla ma la mkhan po zhus te bsnyen par rdzogs/ lo bcu drug gi bar du phyag phyir bzhugs mnyes pa

gsum gyis mnyes par mdzad de/ chos rjer mnga' ba'i chos tshul kun bum pa gang byor gsan/ lo mang po'i bar du sgrub pa snying por mdzad pas/ rtogs pa'i yon tan mtha' yas/ zab
rgyas dam pa'i chos kyi 'khor lo rgyun mi chad par bskor bas slob ma'i mchog shin tu mang yang / bshad sgrub gnyis kyi nang nas bshad pa'i bka' gtso bor 'dzin pa shar chen
ye shes rgyal mtshan/ sgrub pa'i bka' gtso bor 'dzin pa grub chen buddha shrI gnyis yin la/ de'i nang nas kyang chos 'di'i brgyud pa 'dzin pa ni shar pa ste/ 'di ni bde
bar gshegs pa'i gsung rab mdo sngags thams cad la mi 'jigs pa'i spobs pa thob cing / 'chad rtsod rtsom gsum gyi tshul la blo gros phul du byung ba dang ldan pa'i mkhas
pa chen po/ sgrub pa la brtson par mdzad pas ting nge 'dzin la thugs brtan zhing yi dam gyi lha mang po'i zhal gzigs/ khyad par bde mchog dril bu pa'i nyams bzhes rgyun
du mdzad pas/ rang lus gdod nas dag pa'i dkyil 'khor du gzigs shing / yi ge bdun pa la bzlas pa grangs med song bas rta nag lha rir tho rangs kyi dus shig nyams snang la
bde mchog lhan skyes mkha' 'gro mang pos bskor nas/ khyod 'di nas 'phos nas u rgyan rdo rje'i gnas su slob dpon chen po thugs kyi rol pa zhes pa'i bde mchog gi rnal 'byor
par gyur te/ rten de ma spangs par mkha' spyod du 'gro'o zhes gsungs pa dang / na ro mkha' spyod ma tshes

bcu dang sgom bzlas grangs med song bas stong gzugs kyi rje btsun ma'i sku mang po byon nas/ 'chi ba zhes bya'i rnam rtog 'di/ /mkha' spyod gnas su khrid par byed/ /ces pa'i
sgra byung pas thugs rangs par gyur pa sogs dang / gzhan yang mnal lam bzung nas so wa na thar rje btsun rnal 'byor gyi dbang phyug dpal ldan birWa pa la chos gsan pa la
sogs pa'i yon tan bsam gyis mi khyab pa mnga' ba zhig yin no/ /de nyid kyis rgyud byin gyis brlabs shing chos 'di'i rgyud 'dzin gyi gtso bo ni/ snyigs dus kyi rgyal ba
gnyis pa rgyal ba nyid kyis lung bstan pa rje btsun dam pa kun dga' bzang po ste/ 'di ni ston pa mya ngan las 'da' ba'i tshul bstan nas lo sum stong lnga brgya dang bco lnga
pa chu pho khyi la bltams/ dgung lo dgu pa la chos rje ye shes rgyal mtshan pa'i drung du dge bsnyen dang dge tshul gyi sdom pa gnyis mnos/ de nas bzung dgung lo nyer
lnga'i bar du gtso cher shar chen ye shes rgyal mtshan gyi zhabs pad bsten te/ rgyud man ngag gi zab bcud blangs/ shar pas mkhan po/ mkhan chen blo gros dpal bas las slob/
sa bzang 'phags pas gsang ston bgyis te bsnyen par rdzogs pa yang mdzad de/ rdor dkar gdan cig kho na mdzad cing nyes ltung gi dri mas dben/ gzhan yang sa bzang 'phags
pa gzhon nu blo gros la rdo rje phreng ba sogs rgyud sde'i bshad srol mang du gsan/ mkhan chen g.yag pa la rnam rig la sogs rig pa'i gsang tshig gnad

du dril ba gsan/ sa skya sgo rum gyi rje btsun gong ma'i gsung rab la lo gsum gyi bar du gzigs rtog nan tan du mdzad pas chos spyi dang khyad par dpal ldan sa skya pa'i zab
don gyi gnad la phyin ci ma log pa'i go ba phul byung du rnyed/ chos rje dpal ldan tshul khrims pa la kyai rdor man ngag lugs kyi bka' gsan pas dpal ldan sa skya pa'i 'jug
sgo thog ma yin zhes mi 'phrogs pa'i dad pa thob/ dgung lo nyer lnga pa'i tshe shar chen pa zhi bar gshegs te/ gsung ngag rin po che'i bdud rtsi sngar ma gsol bas thugs
kyi 'dun pa cher g.yos te/ shangs chos 'khor sgang du lo chen skyabs mchog pa'i drung du byon/ zab rgyas kyi chos mang dag dang / snang gsum tsam las thugs kyi re ba ma
khengs pa na/ dus de'i tshe mnal lam du/ bla ma kun dga' bzang po lam 'bras zhu na 'di na yar byon zer ba zhig byung / byon pas ri 'bor zhig na/ dang ra sgo byang bstan
rtsig pa khrol le ba cig gi nang na/ khang pa sgo shar bstan cig gi skas la 'dzegs byon pas/ skas mgo nas dge bshes sha rtsi smug po byas pa zhig gis spos sna byas byon pas/
tshoms kha lhor bstan cig na bla ma bgres se ba ber thul bsnams pa zhig dang mjal te zag med kyi dga' ba skyes/ phyis su grub chen buddha shrI 'os su gzigs te zhe dgon
du byon pas mnal lam du ji skad byung ba bzhin mngon du gyur pas mos gus kyi bsam pa tshim ste/ gsung ngag gi bdud rtsi'i bcud ngom par gsol/ dgung

lo zhe brgyad pa yan la sa skya/ sa bzang sogs gnas nges med du gsung ngag sogs zab rgyas kyi dga' ston so sor spel/ de nas gnas kyi brtag pa mdzad pa na/ e wa~M chos ldan
gyi ri khrod de 'od gsal la gsal por shar/ gang na yod ma nges par the tshom du gyur pa na/ khyod kyi dgon pa don grub kyis ston pa yod zer ba 'od gsal la shar/ phyis nyag
bre don grub zer bas gnas de'i yon tan bsngags pas/ dgung lo zhe brgyad pa sa mo bya la e wa~M chos ldan gyi dgon gnas chen po btab/ dpal ldan sa skya pa'i rgyud man ngag
dang / rgyud sde bzhi'i bstan pa spyi khyab dang / khyad par bya spyod kyi bstan pa la rje 'di kho na bka' drin che ba yin/ dam pa 'dis dbang khrid gdams pa'i sgo bye
ba phrag brgya phye gsung ngag lam 'bras lan grangs brgyad cu gya gsum gnang / bsnyen par rdzogs pa khri ral pa can gyi mkhan po mdzad/ dge 'dun gyi sde gsar btsugs kyang
glo bor dge 'dun stong phrag 'du ba'i chos sde/ chu 'dus su lnga brgya 'du ba/ gting skyes su nyis brgya 'du ba/ gu ger brgya phrag sogs dang / e wa~M chos ldan du gsung
ngag pa stong phrag 'du ba sogs 'debs par mdzad de bshad sgrub kyi bstan pa dar rgyas su gyur/ de ltar bstan pa rin po che'i mdzad pa rlabs po che du ma mdzad de/ mthar
dgung lo don lnga pa sa ga zla ba'i nyer lnga la dag pa'i zhing du gshegs so/ /'di la spyir slob ma bsam gyis mi khyab cing /

mdo sngags kyi bstan pa spel ba'i slob bu'i grangs kyang bu ston rin po che dang rje 'di las lhag pa med pas bgrang bar mi spobs kyang / gtso bo bsdus na/ bstan 'dzin gyi skyes
bu chen po bcu ste/ sems dpa' chen po gzhon nu rgyal mtshan/ mus chen dkon mchog rgyal mtshan/ sma khams pa grags pa bzang po/ chos rje gzhon nu seng ge byams chen rab
'byams pa/ paN chen shAkya mchog ldan/ kun mkhyen bsod nams seng ge paN chen 'bum phrag gsum pa/ 'jam dbyangs kun dga' chos bzang / rgyal tshab kun dga' dbang phyug rnams
so/ /gzhan yang gung ru shes rab bzang po/ rgyud bskul paN chen grags pa rgyal mtshan/ dpal gyi rgyal mtshan/ nyag bre yon tan 'od zer/ kun mkhyen dga' gdong pa/ dmar
ston rgyal mtshan 'od zer/ bzod chen phyogs las rnam rgyal sogs ches mang ba zhig byon no/ /de dag gi nang nas thugs sras kyi gtso bo ni mus chen 'khor lo sdom pa dkon mchog
rgyal mtshan te/ dam pa 'di ni ston pa 'das nas lo sum stong lnga brgya dang nyer gcig lon pa sa 'brug gi lo mus stod gling skyar 'khrungs/ dgung lo dgu pa la dbang
'od pa'i drung du rab tu byung / bco lnga pa'i tshe sle lung mkhan po kun smon dang / zur chos pa byang seng gnyis la phar phyin sbyangs/ bco brgyad pa la bshad ston mdzad/
nyi shu pa la nam mkha'i rnal 'byor pa la spyod khrid gsan/ nyer gcig pa la ngam ring du blo gros rgyal

mtshan pa dang / sangs blo ba'i drung du phar phyin sogs sbyangs der lo gsum nas grwa skor mdzad/ nyer bzhi pa la mkhas mchog thugs rje dpal bzang ba'i drung du phar phyin
gyi dka' gnas la sbyangs/ sa skyar grwa skor mdzad/ nyer lnga pa la shel dkar du mkhas pa g.yag pa dang mjal/ lo drug bsten phar phyin gyi gnad zab mo myangs/ nyer brgyad
pa la mu gu lung du sems dpa' chen po gzhon nu rgyal mchog pa dang mjal snga phyir lo bdun bsten/ tshad ma 'u yug pa'i rigs mdzod chen po sogs la sbyangs/ so gnyis pa la
chos rje rong chen pa la phar tshad kyi gnad zab mo gsan/ so bzhi pa la ka lnga pa dpal 'byor shes rab la dbu ma re 'da' pa'i lugs gsan/ so lnga pa la lha sar bskor ba 'bum
gter mdzad/ yar lam nub chos lung du gsang chen kun dga' dpal la bsnyen par rdzogs/ so brgyad pa la dpal sa skyar rje ngor chen la bde kye'i lam zab mo gsan/ thugs yid
gcig tu 'dres/ so dgu pa la brtag gnyis kyi bshad pa gsan/ sbyor drug gi nyams len zab mo mdzad/ bzhi bcu pa'i tshe gsung ngag rin po che'i zab don nyams su myangs/ slar
yang zhe gnyis pa'i tshe zla ba bdun du gsung ngag gi zab gnad mthil phyin par gsan/ zhe gnyis pa la rje ngor chen gyi ngor dgon gsar 'debs pa'i tshe/ rje 'dis brtag gnyis
kyi bshad pa'i dga' ston spel/ de nas bzung ste rje 'di'i re brgyad dang / rje ngor chen don bzhi bzhes pa'i bar/ ngor dang mus su byon res kyis bde kye sogs kyi rgyud

man ngag gi bstan pa sor chud par mdzad/ zhe dgu pa'i tshe kye rdor gyi bsnyen pa zla ba bcu gnyis su 'bum phrag bcu gcig mdzad/ nga dgu pa'i tshe rje ngor chen nub chos lung
du phebs/ ngor du 'dus pa'i tshogs la gsung ngag dang / bdag med ma'i dbang / 'khor 'das dbyer med kyi rten 'brel sgrigs shig gsungs pa ltar mdzad/ re dgu pa'i tshe ngor
chen gyi gdan seng ge'i khri la 'khod/ lo de la ngor chen dag pa'i zhing du gshegs/ don gnyis pa la rin spungs nor bzang la bde mchog sogs kyi dbang gnang / yar lam mus
su ya ma bde ldan gyi ri khrod btab/ don gsum pa la mus bsam gtan phug tu 'khor lo bde mchog gi bsnyen pa mdzad rjes ta'i si tu rnam rgyal grags pa yab sras la bde kye'i
dbang gnang / don bzhi pa la ngam ring du 'dus pa'i tshogs la gsung ngag dang blo sbyongs sogs kyi dga' ston stsal/ don lnga pa'i tshe rje sher rgyal pa ngor gyi gdan sar
bkod de/ don bdun pa la bsam gtan phug tu bdud rtsi ril bu'i sgrub pa mdzad/ 'od gsal

chen po'i ngang du rnal 'byor dbang phyug gi zhal gzigs/ brgyad cu rtsa gnyis pa smin drug zla ba'i tshes brgyad la bsam gtan phug gi dben gnas dam pa nas dag pa'i zhing mchog
bde ba can du gshegs so/ /yang rje ngor chen rdo rje 'chang gi thugs sras 'khor lo bde mchog gi bka' 'dzin pa/ gu ge paNDi ta'am/ rgyun sgul paNDi ta grags pa rgyal mtshan
ni/ 'khrungs yul gu ge rje ngor chen sogs yongs 'dzin du ma las zab rgyas dam pa'i chos gsan pa rgya mtsho'i mthar son pa mdzad/ khyad par rje rdo rje 'chang kun dga'
bzang po'i mchod g.yog dang / gsol dpon sogs go re lan gyi tshul du lo bcu bdun gyi bar du zhabs pad bsten te gsung gi gsang ba zab mo 'dzin par mdzad cing / 'khor lo
bde mchog sogs kyi sgo nas skal ldan du ma smin grol la bkod/ khyad par sngon chad bod du gtan ma 'gyur ba'i bde mchog bong zhal can bya ba'i zab chos ngo mtshar can 'di'i
bka' deng sang yang ma chad tsam bzhugs pa ni rje 'di kho na'i bka' drin yin te/ de yang rje ngor chen gyis glo bor lan gsum phebs pa'i rjes ma la/ glo bo'i bar tshigs
lung thur gyi sna tshe grum zer ba na/ bla ma bsam gtan 'od zer bya ba bal po mahA bo dhI la bong zhal can gyi dbang dang gdams ngag thob nas bskyed rdzogs chag med dang
/ yi ge bdun pa dung phyur bdun/ mtshan brjod rgya skad du khri tsho brgya song ba/ 'phral ngor chang la 'debs pa'i phab 'tshong byed pa'i sbas pa'i rnal 'byor pa zhig yod
pa/ rje rdo rje 'chang gis brag dkar du 'bod pa gnang / dbang

bskur lugs nges dag slob pa gnang rjes/ nangs par dbang 'bul rgyu'i do nub khong bros te rong gting smad lha khang du bud/ der ngor chen gyi bka' lung la/ dbang 'di'i rgyun
chad du rang phangs pas nged la bskur mi nus na'ang nged kyi slob ma 'di gsum la skur gsungs/ byams gling chos rje dpal ldan pa/ bla ma rgyal sras pa/ rje 'di dang gsum
gnang sbyin bzang po dang bcas zhu bar rdzongs pa mdzad pa la/ khong gis kyang bka' bzhin dbang zab nas bskur/ sta gon gyi dus mi dge bcu'i rnam gzhag zhib pa zhig gsungs
nas/ dal 'byor gyi chos bco brgyad song gsungs pa zhig byung / de nas khong gsum 'khor nas ngor chen gyi drung du byon pa'i tshe/ dbang gi skabs 'dir phyag len 'di 'dra
e byung sogs zhib dpyod gnang ba la/ drung dpal ldan pas ji lta ba bzhin rang byung tshul zhus pas shin tu dges/ rje paN chen 'dis bdag ni bstod pa shlau ka gcig phul zhus
pas de ga re gsungs pa la/ dpal ldan rtsa ba'i bla ma rin po che/ /mi dge bcu yi rnam gzhag legs gsungs nas/ /dal 'byor chos ni bco brgyad song zhes gsungs/ /mkhyen rab
mthar phyin khyed la gsol ba 'debs/ /zhes pa lags zhus pas/ dpon slob yongs bzhad mo thag pa byung / gang ltar dpal ldan pa dang / rgyal sras pa las ma 'phel/ paN chen 'dis
glo bo mkhan chen rin po che dang / chos rje nam mkha' brtan pa la gnang bas gnyis kas rgya cher spel ba'i rgyun da lta yang ma chad par bzhugs pa 'di yin la/ paN chen
'dis bong zhal

can gyi sgrub dkyil yang mdzad de/ mjug tu/ rdo rje phag mos byin brlabs grub rigs kyi/ /'khor los bsgyur rgyal mahA bo dhi'i sras/ /sbas pa'i grub chen bsam gtan 'od zer gyi/
/gsung gi rgyun dang / zhes 'byung ngo / /'di la slob ma'i mchog mang po byon kyang / 'khor lo bde mchog gi chos skor yongs su rdzogs par gsan cing thugs sras dam par
gyur pa ni/ glo bo mkhan chen bsod nams lhun grub legs pa'i 'byung gnas dpal bzang po ste/ dam pa 'di ni ston pa mya ngan las 'das nas lo sum stong lnga brgya dang go gcig
pa rje btsun rdo rje kun dga' bzang po zhi bar gshegs pa'i lo glo bo smon thang gi rgyal khab chen por bltams/ dgung lo gnyis pa'i tshe ngor gdan sa pa shes rab rgya mtsho
la skyabs 'gro'i bslab bya dang / rnam rgyal gyi rjes gnang sogs nod/ gsum pa'i tshe kha char ba la tshe dbang / lnga drug pa'i dus rig 'dzin bde legs par rta mgrin
gyi dbang sogs dang / dgu pa'i tshe yon tan chos rgyal ba las dge bsnyen zhus/ bcu gcig pa'i tshe rje kun dga' dbang phyug glo bor phebs pa'i tshe de nyid las rab tu byung
/ ra ston yon tan dpal bzang la phar phyin dang / sdom rig sogs kyi bslab sbyangs mdzad/ bcu bdun pa'i tshe smon thang thub chen gyi gtsug lag khang du bshad pa'i dga'
ston stsal/ dgung lo nyer gcig pa'i tshe rje dpal ldan mtshan can gyi gdan sar rje des gsung gi mnga' gsol kyang / ra ston yon tan dpal bzang gi gdan sa mi legs pa'i bka'
stsal ltar khur chen ma bzhes pas/ de dus rje 'di bla ma

sa chen sgyi chu ba dang kha'ub pa'i rab byung rigs mi rigs kyi bka' so sor phebs pa bzhin du gyur pas gnang dka' ba tsam byung / nyer gnyis pa'i tshe rje kun dga' dbang phyug
glo bor lan rjes ma phebs pa'i tshe/ mkhan po de nyid dang / las slob yon tan chos rgyal/ gsang ston ra ston yon tan dpal bzang po rnams las bsnyen par rdzogs te thub
bstan dar rgyas gling gi chos dpon chen por rje btsun kun dga' dbang phyug nyid kyis mnga' gsol bar mdzad/ mkhan slob de dag la snga phyir mdo rgyud kyi bcud mang du nod/
khyad par rje kun dga' dbang phyug la bde kye gsang gsum gyi rgyud man ngag sogs rje btsun sa skya pa'i chos tshul zab mo'i bdud rtsi ngom par gsol te/ yongs 'dzin kun
gyi mchog tu bzung / de nas chos grwa chen po der gtso bor gdan phab/ der yod kyi 'dus pa'i tshogs la phar tshad sogs rgyu pha rol tu phyin pa dang 'brel ba'i chos kyi 'khor
lo rgyun ma chad par bskor/ khyad par sdom gsum rab dbye nyid bshad gzhi'i gtso bor mdzad/ de las 'phros pa'i dri ba dang / de'i len 'don/ dka' 'grel/ tshig 'grel sogs
rang gzhan gyi mkhas pa dag gi gsung rab mang po'i tshig dang don gyi gnas rjes su dpyad de/ rigs pa dang mi rigs pa'i tshul rnam par 'byed pa'i legs bshad kyi dga' ston
zhib mo rnam dag dang / tshad ma'i gzhung lugs kun gyi gtso bo rigs gter gyi 'grel bshad rig pa ma lus pa la 'jug pa'i sgo zhes bya ba legs par

stsal/ nyer drug pa'i tshe dbus gtsang phyogs su phebs pa'i thugs 'dun g.yos kyang / dgongs pa'i re ba ma smin par nem nur du yod pa'i nub cig gi mtshan lam dang mthun par/
paN chen grags pa rgyal mtshan gyis ma rgyud kyi gsang mdzod len par shog cig pa'i bka' mchid phebs te/ dam pa de'i drung du byon nas ma rgyud 'khor lo sdom pa gtso bor
gyur pa'i rgyud sde bzhi'i zab gnad ji snyed cig gsan cing thugs yid gcig tu 'dres pa'i sgo nas lung bstan kyang mang du mdzad/ de mtshams nas dbus gtsang du 'byon pa'i phebs
lam mus phyogs la mdzad de/ sems dpa' chen po'i bzhugs gnas dag mjal/ thub bstan rnam rgyal dang / e wa~M sogs su phebs/ rje dkon mchog 'phel la mdo sngags kyi zab bsdus
ci rigs pa mnos/ rje ngor chen gyi gzim chung du sku mtshams mdzad de bzhugs pa'i mtshan lam du/ sa skya'i dpon po ri yin zer ba'i mthon po zhig gi rtse na 'cham mgon
che ba gcig btsun pa zhwa dmar ba mang pos bskor ba zhig byung / de nas re zhig nas rtse gdong nas spyan 'dren pa byung nas der phebs te/ rje btsun sa lo tsA ba sku mched
sogs la dbang lung sogs kyi bka' mang du spel ba'i rjes thogs dgung lo sum cu pa'i tshe smon thang du phebs/ der mdo sngags kyi chos 'khor rtag par bskor/ lnga bcu pa'i
tshe glo bor sa g.yos kyi 'jigs pas gnas dgon mang po nyams pa dag gsos te rab tu gnas pas brtan par mdzad/ de lta'i

skabs shig na rje btsun sa lo chen po mched kyis spyan 'dren gyi pho nya mngags te/ dpal ldan sa skya dang ngor sogs brgyud de rtse gdong du phebs/ der lnga rig paN chen kun
dga' bsod nams gtso bor gyur pa'i gdung rgyud sku mched sogs la sa skya pa'i yab chos bde kye gnyis kyi dbang bka' bshad bka' lung bka' thams cad ma tshang ba med par stsal/
rje btsun sa lo chen po nyid thugs sras kyi mchog tu bzung / slar yang ngor dang gdan sa chen po brgyud de mnga' ris su phebs pa'i dus yar lam sgo rum gyi phyag dpe
rnams la gzigs rtog yang dag pa mdzad pas/ sngon dus kyi ljon shing gi dpe lcags snyug gis bris pa'i rtsom gdan rang yin nam snyam pa'i dpe zhig gi nang na/ kun mkhyen chen
po la mus srad pas/ da lta'i mngon rtogs ljon shing gi dpe rnams la thun mong lta ba rim pa can gyi skabs na/ yig phreng gcig gnyis tsam chad 'dug pa ji ltar yin dris
pa'i lan du/ kun mkhyen chen pos phreng chad byung ba'i nges shes kho bo la yang skyes mod kyi tshig dngos su ma mthong ngo gsungs pa'i phreng chad de legs par rnyed de
sngon med kyi dga' ston spel bar mdzad/ rim gyis glo bor phebs te/ zhe gnyis pa'i tshe ra ston chen po dag pa'i zhing du gshegs dgongs rdzogs kyi bya ba mang du bsgrubs/
dgung lo nga dgu pa'i tshe 'od gsal gyi ngang dpal mgon zhal bzhi pa rnam 'phrul rmad du byung ba dang bcas byung nas nged kyis chos rje ngor pa bde ba can du skyel du phyin
pa yin

gtor ma blangs zhes pa zhig byung / de dang dus mtshungs su yongs 'dzin dkon mchog 'phel dag pa'i zhing du gshegs/ de mtshams slar yang e wa~M du phebs/ de dus lha mchog seng
ge ba ngor gyi gdan sar 'jam dbyangs sangs rgyas rin chen gyis mnga' gsol ba mdzad/ de nas dgung lo mthon por son pa na skyid grong gi 'phags pa wa ti la mchod 'bul la
phebs pa'i lam du 'od gsal gyi ngang las/ khang bzang zhig na chos rje sa paN dang / rje kun dga' dbang phyug gnyis bzhugs pa la/ zhu lan mang du mdzad pa'i rjes su rje
nyid khri chen po'i steng nas 'khor mang po la chos ston pa dang / chos rje sa paN sangs rgyas nas chos 'khor bskor ba la bskul ma 'debs pa sogs dag pa'i snang bas/ phyir
mi ldog pa'i byang sems su mtshon pa'i dge mtshan dang bcas 'phags pa'i sku brnyan rang byon gyi gtsug lag khang der byon bstan 'gro la phan pa'i smon lam yang dag pa mdzad
cing / lhag par rje nyid bde ba can du gshegs pa'i lung bstan ma byung gi bar du smon lam mdzad rgyu'i dgongs gtad la/ dus mi ring bar mtshan gyi cha zhig la 'phags pa
nyid kyi don de 'grub pa'i lung bstan gyi gsung dbyangs stsal bar brten de 'phral lung bstan gyi tshig de sgron me'i 'od la phyag bris su mdzad de/ bzhed don 'grub pas
thugs dges pa mchog tu gyur/ de dus sa lo chen po la yang smon lam de 'grub pa'i 'phrin bcol bse mgon gyi drung du mdzod gsungs pa'i bka' mchid gnang / de nas gung thang
rgyal khab tu

phebs te gsung ngag lam 'bras shin tu rgyas pa zhig sogs gsung gi bdud rtsis rgyal po blon 'bangs bcas pa'i blo'i bum pa yongs su bkang / rdo rje phur pa'i gsung bsnyen kyang
der smin par mdzad/ slar yang rang srid smon thang gi yul ljongs su 'byor te/ sbyin pa rnam bzhis mchog dman rab tu mang po dag tshim par mdzad/ de dag gi bar mtshams
dag tu yi dam gyi lha du ma dang / gur gyi mgon po rnam 'phrul du ma'i gzigs snang mang du byung zhing / khyad par nag po chen po ches 'khrug cing khros pa zhal du rgyu ma
gsol ba'i zhal bstan pa de nyid snang cha ji bzhin pa bris thang la yang bkod par mdzad/ dgung lo re brgyad pa'i tshe rje lha mchog seng ge glo bor byon pa la zab gnad
mang pos thugs kyi re ba bskangs par mdzad/ ngor chen gyi skyong 'os su gyur pa'i gdul bya mang po la mdo sngags kyi chos kyi dga' ston ci yang zhig stsal/ yab sras gnyis
kyis mkhan slob mdzad de/ dge bsnyen/ dge tshul/ dge slong sogs stong phrag tu longs pa dang / rje 'dis snga phyir dge bsnyen/ dge tshul/ dge slong sogs kyi mkhan po dang
slob dpon mdzad pa ni bgrang ba las 'das/ de lta'i skabs nas ngor chen nyid slar e wa~M du phebs/ rje nyid kyis zla ba du ma'i bar du sku mtshams la bzhugs/ slar yang gsung
ngag gi dga' ston spel ba'i tshe rje dkon mchog lhun grub nyid kyi drung du byon pa la/ rgyud man ngag gi zab gnad ci yang zhig stsal/ de ltar 'chad pa sogs kyi gnas
skabs thams cad du gzhan ngor

thun bzhi'i rnal 'byor las skad cig kyang mi 'da' ba'i ngang las rgyud sde dang 'brel ba'i thugs dam chag med du ma nyin mtshan gyi cha so sor bgos te byang sems kyi mdzad
pa rlabs po che rtag par mdzad pas/ dngos brgyud kyi bla ma rnams dang / yi dam gyi lha mang pos 'dzum zhal legs par bstan/ chos skyong srung ma rnams kyis ji ltar bsgos
pa'i 'phrin las bzhi thogs med du bsgrubs shing / de las kyang mchog tu gyur pa snang ba thams cad rgyal ba'i dkyil 'khor du nye bar gzigs pa'i gnyis med kyi ye shes mnga'
bas ji ltar ji snyed kyi don ma lus pa mngon du gyur pa nyid yin no/ /de ltar bstan pa rin po che la bshad pa dang sgrub pa gnyis sam/ 'chad rtsod rtsom gsum gyi bgyi ba
rlabs po che gzhal bar dka' ba zhig mdzad de/ dgung lo don bdun pa 'brug gi lo zla ba dang po'i nyer dgu'i tho rangs dgon gnas chen po bsam grub gling nas dag pa'i zhing
mchog bde ba can du gshegs so/ /rje btsun 'jam pa'i dbyangs 'di la slob ma'i mchog ches mang / 'dir gtso bor gyur pa ni/ rje btsun sa lo tsa ba chen po ste/ 'di ni dang
por 'phags pa 'jam dpal dang / bar du rigs ldan 'jam dpal grags pa/ tha mar bdag nyid chen po sa skya paNDi ta nyid slar yang rje btsun sa skya pa'i gdung gi rigs dam par
sprul te gdan sa chen por rtse gdong du sku bltams/ dgung lo bcu gcig pa'i tshe glo bo mkhan chen bsod nams lhun grub las dge bsnyen zhus/ rje dkon mchog 'phel bas rab
tu byung /

dgung lo bcu gnyis pa la nye ba'i tshe rgyal sras lam bzang gi dga' ston spel zhing / bzhi thog gi gdan seng ge'i khrir 'khod/ bco lnga pa'i tshe yongs 'dzin dkon mchog 'phel
gyi bka' stsal spyi bor blangs te kyai rdor dang / rdo rje phur pa/ gur mgon rnams kyi gsung bsnyen mdzad pas lha so so'i zhal gzigs te grangs dang mtshan ma'i bsnyen
pa mthar phyin/ nyi shu pa'i tshe mkhan po dkon mchog 'phel ba/ las slob 'jam dbyangs sangs rin/ gsang ston ra ston yon tan 'byung gnas rnams las bsnyen par rdzogs/ mkhan
slob de dag dang / gzhan yang zhwa lu lo chen/ chag lo rin chen chos rgyal sogs snga phyir yongs 'dzin mang po'i zhabs pad gus pas bsten so so'i zhal gyi bum pa las/ mdo
rgyud kyi zab gnad mang po'i bdud rtsi ngom par gsol/ yongs 'dzin dkon mchog 'phel/ 'jam dbyangs sangs rgyas rin chen/ mkhan chen 'jam pa'i dbyangs dang gsum po 'di bla
ma'i mchog tu bzung / de lta'i yongs 'dzin dag las mnos pa'i gsung gi gsang ba zab mo'i rgyun de/ slar yang skal ldan dag la legs par 'dom pa'i tshul ni/ blo bzang khyod
kyi mkhyen pa'i ded dpon gyis/ /mkhas grub zhal gyi chu gter las blangs pa'i/ /dbang lung man ngag yid bzhin rin chen gyis/ /zab yangs thugs kyi bang mdzod legs bkang nas/
/slar yang skye dgu'i dbul ba sel ba'i phyir/ /rgyud sde rnam bzhi'i dgongs don

rin chen mchog /rdo rje phreng ba kri ya sa munytsar/ /legs par bshad pa'i dkyil 'khor zhe lnga dang / /ngan song sbyong ba'i dkyil 'khor bcu dang gnyis/ /rnam dag zur bka'
lnga bcu rtsa gcig ste/ /smin byed dbang gi rnam grangs brgya dang brgyad/ /grol byed khrid kyi rim pa nyi shu bdun/ /snyan brgyud zab mo'i byin rlabs nyer gnyis lhag /rjes
su gnang ba'i bka' srol chen po gnyis/ /rjes gnang zur bkar grags pa bzhi bcu lhag /rgya bod mkhas pa'i dgongs 'grel dang bcas pa'i/ /zab rgyas rgyud sde'i bshad bka'
bcu gsum dang / /so thar byang sems sdom pa bslab byar bcas/ /sgra dang snyan ngag sdeb sbyor dkar rtsis dang / /bka' dang bstan bcos glegs bam rab 'byams kyi/ /dag gsal
lung gi bka' drin dang bcas pa/ /mtha' yas gdul bya'i bsam pa ji lta bar/ /stsol mdzad chos kyi sbyin bdag che ba po/ /zhes pa ltar ro/ /chos kyi rnam grangs de dag kyang
yang nas yang du ston par mdzad pas bstan 'dzin bskrun pa'i grangs ni bgrang bar mi spobs pa tsam byon la/ de lta'i skabs nas rgyud sde zab mo dang 'brel ba'i thugs dam
nyams bzhes kyi rim pa yang bsam gyis mi khyab pa zhig rtag par mdzad cing / khyad par bla med kyi lam gyi snying po rim pa gnyis kyi ting nge 'dzin la skad cig kyang g.yel
ba mi mnga' bas/ gnas skabs su bla ma yi dam chos skyong sogs kyis zhal bstan cing rjes su bzung ba'i mtshan ma yang bsam gyis mi khyab ste/ dgung lo nyi

shu rtsa grangs kyi skabs rtse gdong du rdo rje phur ba gtso bor gyur pa'i nyams bzhes mdzad skabs/ sa bir zhal sprod/ rdo rje phur pa/ bla ma dam pa bsod nams rgyal mtshan
rnams kyi zhal gzigs/ so gnyis pa'i tshe na lendrar gsung gi bdud rtsi stsal rjes gtsang phyogs la phebs pa'i yar lam srin po ri mjal dus srin po ri'i sku de bde mchog zhal
bzhi phyag bcu gnyis par gzigs/ yang skabs shig mus bsam gtan phug tu rje 'dis lo gcig gi sgrub pa mdzad pa'i tshe bde mchog lha lnga/ rje btsun rin po che/ mus chen
sangs rin birWa pa'i rnam par gzigs/ de dus gsung las/ rje sangs rgyas rin chen 'di dus kyi min pa/ sems dpa' chen po las kyang 'jigs pa 'dug gsungs/ dge sding mgon khang
du gur mgon lcam dral/ las mkhan pu tra chen po dang bcas pa gzigs te 'phrin las 'bad med du bsgrub pa'i mtshan ma byung nas/ mgon po 'khor bcas kyi bstod pa dang / lha
mo'i bskangs gso 'di yang de dus mdzad/ yang bse mgon gyi drung du thugs dam rgyun ring mdzad skabs shig sa bir gnyis kyis so so'i sku'i bkod pa drug gi ngo mtshar gyi gzigs
snang bstan de gnyis ngo bo gcig tu rtogs/ byas 'gyur rdo rje'i brag rdzong du rje btsun rin po che dang rdo rje lha mo sogs gzigs/ lhag par 'ja' 'od kyi gur khang du
chos rje sa skya paNDi tas 'dzum zhal bstan pas nyams 'phar te/ phyi rol tu sku

lus kyi rnam 'gyur ci yang zhig ston par mdzad/ gdan sa chen po'i mkha' spyod gzim chung du nub cig gi mtshan lam du sa chen dang / 'jam dbyangs paNDi ta'i cha lugs can zhig
birWa pa/ sa paN/ slob dpon nag po spyod pa ba rnams 'bel ba'i gtam mdzad pa'i drung du bdag nyid kyang 'khod de/ dam pa'i chos la the tshom gyi dra ba mang du bcad/ nag
po spyod pa nyid la bde mchog gi zab bcud du ma gsan/ gzhung drug rdzogs mtshams mnal sad/ yang lan cig rgod tshang phug par rnal 'byor ma'i zhal gzigs shing / phyis dus
mkha' spyod du gzim chung der nyams bzhes rgyun mi thung ba zhig mdzad pa'i skabs shig bde ba can gyi zhing khams na rgyal ba 'od dpag med dang / sa chen yab sras sogs
dang / rje sangs rgyas rin chen rnams bzhugs pa gzigs/ der khri gnyis 'dug pa'i gcig tu rje 'di bzhugs/ gcig tu gzhan zhig phebs rgyu yin zer/ de dus 'od gsal chen po'i ngang
du 'od dpag med la chos kyi bdud rtsi ci yang gsol/ slar ha cang mi ring ba na glo bo mkhan chen dag pa'i zhing du gshegs pas sngar gyi mnal lam de la lta ba 'dug gsungs/
lha sa'i jo bo mjal bar phebs dus chu bo chen po'i 'jigs pa byung ba/ bla ma dang chos skyong gi rnam 'phrul gyis de las grol ba dang / gzhan yang 'bab rong gi gnas
su dgun dus 'jam dbyangs me tog mtshar sdug mang po gsar du skyes te/ 'jam dbyangs dang thugs mi gnyis

pa'i mtshan ma yang bstan/ de ltar nges don du mgon po 'jam pa'i dbyangs nyid gnas lnga rig pa'i paNDi ta'i tshul bzung bas na chos rje 'di'i mkhas pa'i yon tan ni 'di'o zhes
so so skye bo dag gis nam yang brjod par mi spobs la/ btsun pa'i yon tan ni sdom pa gsum gyis bslab pa la nyes pa'i dri phra mos kyang ma gos shing / bzang po'i yon tan
ni bdag nyid bgrang bar mi nus pa'i yon tan kun gyi rtser son kyang / mngon par khengs pa'i dri tsam yang mi mnga' bar thugs mchog tu zhi bas gzhan gyi khro bo la 'di'i
sku mthong ba tsam gyis zhi 'gro ba zhig yin par 'dug go /de ltar mkhas btsun bzang gsum gyi yon tan dang ldan pa'i bdag nyid chen po de nyid kyis dgung lo bcu gcig nas
zhe brgyad kyi bar du bstan pa rin po che'i bya ba 'ba' zhig mdzad de/ zhe dgu pa chu sbrul zla ba drug pa'i yar tshes bcu'i nyin gdan sa chen po'i bla brang rin chen sgang
du zhi bar gshegs so/ /de la slob ma'i rnam grangs bgrang bar dka' ba zhig byon mod kyang / kun gyi gtsug rgyan dam par gyur pa ni sngags 'chang chos kyi rgyal po ngag
dbang kun dga' rin chen bkra shis grags pa rgyal mtshan dpal bzang po ste/ bstan pa'i nyi ma chen po de nyid me mo glang lor bltams/ dgung lo bcu bdun gyi bar du sa lo chen
po'i zhabs pad 'bral med du bsten/ gsung gi bdud rtsi ngom par gsol zhing bu gcig pa ltar bskyangs/ gzhan yang rje btsun mkhas pa'i dbang po dkon mchog lhun grub/ 'phags
chen dpal ldan

bkra shis/ spyan snga ngag dbang chos grags/ ngor chen sangs rgyas seng ge paN chen legs blo la sogs pa yongs 'dzin mang po'i zhabs pad spyi bo'i rgyan du bkod de/ dbang khrid
lung byin rlabs rjes gnang sogs grangs med pa zhig mnos te gsan pa rgya mtsho'i mdzod bzung / byas 'gyur rdo rje'i brag rdzong la sogs pa'i gnas mchog mang por bde kye/
yang phur sogs yi dam du ma dang / gur zhal sogs chos srung mang po'i grangs dang mtshan ma'i bsnyen pa mthar phyin par mdzad pas mthu stobs dang nus pa'i bdag nyid du
gyur/ dam can rgya mtsho bran bzhin 'khol/ spyi dang bye brag gi bstan pa'i dgra bgegs tshar bcad/ de dag gi ma 'ongs pa'i srid pa'i rgyun kyang bcad rjes su bzung / gzhan
yang rang snang du dag pa rab 'byams las ma g.yos kyang / gzhan snang du bstan 'gro'i phyir sku srog kyang gtong ba la mi zhum pa'i rgyal sras kyi spyod pa rlabs po che
khur du khyer te/ dka' spyad drag pos phyi nang gi bstan pa'i 'gal rkyen kun bsal nas lha mi thams cad dbang du bsdus/ rje btsun gong ma dag gi byin gyis brlabs pa'i bod
kyi rdo rje gdan dpal ldan sa skya'i gtsug lag khang rnams skye bo mi srun pa dag gi byed pas bar skabs su nyams pa dag gsos/ sku gsung thugs kyi rten dang / de dag mchod
pa'i yo byad kyang mang du phul/ gzhan yang gtsug lag khang dang / rten mchod ngo mtshar can mang po gsar du yang spel/ khyad

par bstan pa'i rtsa ba dge 'dun gyi sde chen po thub bstan lha chen dang / bde ba chen po'i gling sogs legs par btab/ bstan pa dang mkhas pa'i bya ba rnam pa drug gi sgo nas
rgyal bstan yar ngo'i zla ba ltar spel/ gzhan yang bla ma gong ma'i dgongs pa rdzogs thabs su bde dges gsang gsum yang phur sogs kyi dkyil 'khor sgrub mchod rgyud sde dang
mthun pa'i phyag len gyis brgyan pa mang po'i rgyun yang spel te/ mdor na zhi rgyas dbang drag gi 'phrin las bzhi'i thabs la mkhas pa sna tshogs pas gdul bya dag gang
la gang 'dul gyi tshul gyis legs par bskyangs te 'dzin ma'i khyon 'di rdzogs ldan gyi bde ba la bkod pas chos rgyal mes dbon sogs kyi rjes su bod kha ba can gyi ljongs 'dir
bstan pa'i bya ba rlabs chen mdzad pa la bdag nyid chen po 'di las ngo mtshar ba gzhan ma byung bar yongs su grags pa yin no/ /de ltar bstan pa dang sems can gyi don
bsam gyis mi khyab pa zhig mdzad de/ dgung lo re brgyad bzhes pa shing sprel zla ba bdun pa'i yar tshes bcu gnyis kyi nyin gdan sa chen po'i bla brang lha khang chen mo dang
nye ba'i lhun grub pho brang du zhi bar gshegs so/ /skyes chen de la slob bu mang du byon pa'i nang nas/ chos dang rigs sras kyi thu bo ni kho bo cag gi 'dren pa dam
pa grub pa'i dbang phyug puNya indra dang / rgyal sras sems dpa' chen po grags pa'i mtshan can

te/ yab sras 'di gsum gyi rnam thar rgyas pa ni kho bos logs su bkod yod pas rtogs par 'dod pa dag gis de dag tu blta'o/ /byang sems bo dhi sa twa'i rnam sprul yab rje sbas
pa'i sangs rgyas sngags 'chang grags pa'i mtshan can las kho bo cag gi 'dren pa dam pa sa bcu'i byang sems chen po budha ratna'i rnam par sprul pa rgyal ba mus pa chen po
rdo rje 'chang sangs rgyas rgyal mtshan zhes mtshan yongs su grags pa de nyid kyis 'khor lo bde mchog nag po lugs kyi smin byed kyi dbang bskur ba zab mo legs par gsan
cing / dam pa de nyid kyi drung du kho bo cag gis thob pa'i tshul ni 'og tu 'chad do/ /yang mus chen sems dpa' chen po dkon mchog rgyal mtshan la spyir bstan 'dzin gyi slob
bu nam mkha'i skar phran lta bu ches mang ba zhig byon zhing / khyad par 'khor lo bde mchog gi rgyud pa 'dzin pa yang yongs rdzogs mkhas pa'i dbang po go rams chen po/
grub pa'i sa la bzhugs pa dkon mchog blo gros/ snyan brgyud gdams pa'i gter chen zhwa lu ba sangs rgyas dpal bzang sogs mang du byon pa las/ kun mkhyen chen po ni ston pa
'das nas lo sum stong lnga brgya dang re gnyis lon pa'i tshe mdo khams su byon/ dgung lo bcu pa'i tshe byang sems kun dga' 'bum la rab tu byung / de nas dgung lo bcu dgu
bzhes kyi bar du mkhan po de dang / go ram shes rab dpal ba sogs bsten te/ gzhung chen bcu gsum mgrin pa'i lam nas rgyu zhing ldon par mdzad de/ go rab

'byams pa zhes snga mo nyid nas grags/ nyi shu pa'i tshe go rab shes rab dpal gyis/ rab 'byams la sogs bshes gnyen brgya rtsa gcig brgya 'bul gyi rnam grangs mang du bkod pa'i
dkyus kyi thog mar bkod de/ rong ston chen po dgung lo brgyad cu rtsa gnyis pa/ chos grwa na lendra btab nas lo bcu gsum lon pa'i tshe phul/ rong ston chen po'i gsung
gi bcud myangs te/ lo gnyis lon pa na rong ston chen po dag pa'i zhing du gshegs/ de'i tshe 'bras yul skyid tshal gyi chos grwa gsar du btsugs pa'i dus/ byams chen rab 'byams
pa'i zhabs kyi padmor gtugs/ lo ngo lnga la mdo phyogs kyi gnad ma lus pa'i sgro 'dogs bcad de/ nyer lnga pa'i lo e wa~M chos ldan du rdo rje 'chang kun dga' bzang
po'i zhabs pad bsten/ nyer gcig pa'i tshe ngor chen rdo rje 'chang / sems dpa' chen po dkon mchog rgyal mtshan/ sdom brtson sangs rgyas dpal bzang rnams kyis mkhan po dang
las gsang mdzad de bsnyen par rdzogs/ lo bzhi'i bar ngor chen nyid la gsung ngag sogs rgyud man ngag gsan/ nyer dgu pa'i tshe ngor chen dag pa'i zhing du gshegs nas/ sems
dpa' chen po sogs yongs 'dzin du ma las rgyud man ngag gi zab bcud blangs te lo ngo bzhi la rgyud man ngag gi sgro 'dogs bcad de/ so gnyis pa'i tshe mdo khams phyogs su
'byon pa'i dgongs pa gtad de/ 'bras yul du phebs pa na rab 'byams chos rjes thugs brtse'i lcags

kyus bzung ste/ so gsum pa nas so drug pa'i bar 'bras yul gyi zur 'chad pa mdzad de blo gsal dag gi yid gsos/ kyai rdo rje'i gzhi bsnyen dang / sdom gsum Tika chen/ yum don
rab gsal sogs rtsom pa'i sgo yang phye/ slar yang mus chen nyid kyi thugs rje'i zhags pas drangs te/ so bdun pa'i tshe mus su byon 'khor lo bde mchog gi chos skor sogs zab
chos mang du gsan/ gsang 'dus rtsod spongs sogs mdzad/ so brgyad pa'i tshe mus chen chos rgyal rnam rgyal grags bzang gis byang ngam ring du spyan drangs pa'i zhabs 'bring
du 'khod de/ blo gsal 'ga' la legs bshad kyi skyes dang / kun rig dang / kyai rdor rtsod spongs sogs rtsom gyi me tog kha phye/ lo de la blo gsal don gnyer bcu phrag
bzhi dang bcas rin spungs nang so dpon blon gyis mthun pa'i rkyen sbyar te rta nag gser gling du chos kyi grwa btsugs/ de nas bzung dgung lo zhe lnga'i bar lo brgyad kyi
ring la blo gsal ha cang mang ba ma yin pa'i don gnyer sha stag la 'chad pa'i dbyangs kyis ngal gsos/ zhe lnga pa de nyid la chos grwa chen po thub bstan rnam rgyal btab/
'dus pa'i tshogs chen po la mdo sngags kyi dga' ston ngo mtshar rmad du byung bas/ spyir bstan pa'i snying po khyad par sdom rig gi bstan pa rma med pa sor chud/ lnga bcu
rtsa lnga pa'i tshe e wa~M chos ldan gyi gdan sa mdzad de/ nga dgu'i bar lo ngo bzhir rdo rje 'chang yab sras kyi dgongs pa rdzogs par mdzad/ yongs 'dzin dkon mchog 'phel
rgyal tshab tu dbang bskur te/ slar yang thub

bstan rnam rgyal nyid du phebs skal ldan rnams la mdo sngags kyi bka' drin stsal/ re gcig pa'i tshe dpal ldan sa skyar chos kyi dga' ston spel/ tshur lam sngon mo rdzong du
chos kyi bdud rtsi stsol ba'i tshe zhi bar gshegs so/ /dam pa de nyid las yongs 'dzin dkon mchog 'phel bas 'khor lo bde mchog sogs rgyud man ngag gi bcud ngom par gsol zhing
/ 'di ni mkhas btsun bzang gsum gyi yon tan phul du brnyes shing / rdo rje 'chang gi gdan sar bzhugs te gsung ngag sogs chos tshul mtha' yas pa'i bshad sgrub kyi sgo
nas bstan pa'i 'dzin skyong dang / gdul bya skal ldan mang po smin grol la bkod/ rje btsun sa skya pa'i gdung rgyud mang po'i bla mar gyur pas 'phrin las kyang nam mkha'
dang mnyam pa'i yongs 'dzin dam pa gnyis ka yin no/ /yang grub chen dkon mchog blo gros ni/ sems dpa' chen po nyid kyi sku'i dbon po mus chen nyid las rab tu byung zhing
/ gsung gi bdud rtsi legs par gsol bas gsan pa rgya mtsho lta bu mnga'/ gling dga' bde ba can du 'chad nyan gyi sgo nas bstan 'gro'i don dpag tu med pa mdzad cing / sems
dpa' chen po la chos rgyal nam mkha' rdo rje bas/ rje'i zhal slob bdag tsho'i bla ma'i 'os mus na ci 'dra bdog zhus pas/ bdag gi tsha bo dkon mchog blo gros zhes pa dbang
dang byin rlabs bskur mkhas pa lam sna zin tsam zhig dang / slob dpon sangs rgyas dpal bzang zhes pa spyi dang bye brag gi chos la mkhas pa

zhig bdog pas de gnyis la bcol bas yong ba yod gsungs pas gdul bya'i snang ngor yang lam sna zin par yongs su grags shing / rim gnyis kyi nyams bzhes zab mo las skad cig kyang
g.yel ba mi mnga' bas ting nge 'dzin gyi rtogs pa brtan cing mngon par mkhyen pa thogs med du mnga' ba'i grub pa'i dbang phyug chen po 'khor lo bde mchog gi chos skor
'di la bka' drin mchog tu che ba zhig yin no/ /de ltar kun mkhyen chen po dang / yongs 'dzin dkon mchog 'phel/ grub chen dkon blo dang gsum char gyis rjes su bzung zhing
rgyud byin gyis brlabs pa ni 'jam dbyangs sangs rgyas rin chen te/ 'di ni mus chen sems dpa' chen po'i dbon po zhig gi sras yin zhing / chu mo bya lo mus stod gling skyar
'khrungs/ bcu gcig pa'i tshe sems dpa' chen po la dge tshul zhus gsung ngag lan gsum dang / bde mchog gsang 'dus sogs zab chos mang pos bdag blo'i bum pa gang bar mdzad/
kun mkhyen chen po'i drung du/ phar tshad 'dul ba sdom gsum sogs pa mang po la gsan sbyong dang / khyad par gsung ngag tshar gsum/ bde mchog gi dbang khrid rgyud bshad
sogs mang po'i bcud myangs/ grub chen dkon blo la lam 'bras tshar drug sogs zab dgu'i chos kyi dga' ston thob/ rgyun gyi nyams bzhes gtso bor lam 'bras kyi thun bzhi dang
'khor lo bde mchog la mdzad cing / rim gnyis kyi rtogs pa mchog tu brtan/ dngos dang

mnal lam du bla ma dang yi dam mang po'i zhal gzigs/ ma 'ongs pa mkhyen pa'i mngon shes mnga'/ bstan pa'i bya ba rgyud sde nas bshad pa'i dkyil 'khor zur bka' brgyad cu rtsa
gnyis tsam gyi dbang lan grangs du ma dang / gsung ngag lam 'bras tshar lnga bcu nga gcig gzhan byin rlabs rjes gnang lung bshad sogs bsam gyis mi khyab cing / rab byung
bsnyen rdzogs sogs mdzad pa ni bgrang bar mi bzod pas 'phrin las nam mkha' dang mnyam pa'i sgo nas skal ldan mang po smin par mdzad de/ dgung lo don gnyis pa shing pho
spre'u'i lo khrums zla ba'i tshes bcu'i tho rangs rgyud sde nas bshad pa'i 'da' kha ma zab mo gsal btab ste/ mdun gyi nam mkhar bla ma yi dam mkha' 'gro'i tshogs bzhugs pa
la spyan gyis gzigs nas nam mkha' mdzod kyi phyag rgya mdzad bzhin par dgongs pa 'od gsal phyag rgya chen po'i ngang du thim pa'i tshul bstan/ de nas tshes bcu gnyis kyi
tho rangs thugs dam las bzhengs nas thogs pa med par bde ba can na rje bla ma yab sras bzhugs pa'i drung du gshegs so/ /dam pa de nyid kyi drung du sa lo thams cad mkhyen
pas 'khor lo bde mchog gi chos skor kyang yongs su rdzogs pa gsan pa yin te/ sa lo nyid kyi gsung las/ 'jig rten dbang phyug budha ratna las/ /sngar gyi gdams ngag phal
cher bskyar nas zhus/ /zhes glo bo mkhan chen sogs la sngar gsan pa'i bde mchog gi chos skor rnams slar yang rje nyid la gsan par gsungs pas so/ /yang mus chen

sems dpa' chen po'i thugs sras snyan brgyud gdams pa'i gter chen zhwa lu ba sangs rgyas dpal bzang ni yon tan rin po che du ma'i 'byung gnas dpal sa skya nas shar phyogs su
dpag tshad 'ga' zhig bgrod pa'i cha dpal rnam zhes bya ba'i char 'khrungs/ dgung lo dgu pa'i tshe yongs 'dzin dpal skyong ba dang / slob dpon kun dga' dpal bzang / mkhas
dbang grags pa rgyal mtshan rnams las zhwa lur rab byung zhus/ bcu dgu'i bar du mkhan po de las lung rigs kyi bcud blangs/ nyi shu pa la sngar gyi mkhan slob sogs las bsnyen
rdzogs zhus/ slob dpon kun dpal ba'i drung du dbu ma/ mngon pa/ byams chos sogs sde snod la sbyangs pa lhur mdzad de gzhung chen bcu la grwa skor gyi dga' ston spel/
de lta'i skabs shig nas chos grwa brang mo che'i slob dpon lo bdun gyi bar mdzad/ slar byams mgon gnyis pa sems dpa' chen po gzhon nu rgyal mchog gi drung du gangs bu ler
byon/ thar pa'i rtsa ba byang chub kyi sems lugs gnyis kyi cho gas thugs su chud par mdzad/ sde snod kyi bshad pa'i bka' bgrang bar mi bzod pa zhig dang / pha rol tu phyin
pa'i lam gyi snying po'i zab khrid du ma'i bcud 'thungs shing rje de'i zhabs 'bring pa rgyun mi thung tsam zhus skabs/ rje mus chen sems dpa' chen po dang mjal/ thog
mar rong ston gyi phar phyin khrid yig gis lung khrid kyi chos kyi sgo phye/ de mtshams sems dpa'

chen po gzhon nu rgyal mchog dga' ldan du phebs pa na/ rdo rje theg pa'i myur lam du 'jug 'dod kyi 'dun pas bskul te mus su rje sems dpa' chen po dkon mchog rgyal mtshan bzhugs
pa'i drung du gdan btegs/ zhabs pad yun ring du bsten bde kye gsang gsum gtso bor gyur pa'i rgyud man ngag gi zab bcud ngoms par gsol/ dgung lo lnga bcu pa'i tshe yum
gshegs te rje sems dpa' chen po la der 'gro bar zhus pas/ phyin nas phan rgyu med/ de bas ma'i don du bde mchog gi bsnyen pa gyis gsungs pas bka'i cod pan spyi bor bcings
pas/ 'od gsal du yum 'khor ba nas drangs pa'i mtshan ma brnyes/ gzhan yang yon tan gyi khyad par bdag gzhan gyi bde sdug dngos su brje nus/ bskyed rim la brtan pa thob/
rdzogs rim mngon du gyur pas/ rje mus chen 'khor lo bde mchog tu gsal bar gzigs/ grub chen dkon blo la gur mgon bcu gnyis ma'i rjes gnang gi zab gnad nod pa'i tshe mgon
de gur mgon nyid du mngon sum du gzigs shing / de nyid kyis kyang rje 'di kye rdor du gsal bar snang ba sogs rtogs pa'i yon tan dpag tu med/ gzhan don mdzad pa'i tshe yang
dge bsnyen/ dge tshul/ dge slong sogs bskrun pa'i grangs ni bgrang ba las 'das shing / phar phyin lam gyi rtsa ba theg chen sems bskyed gsang sngags lam gyi rtsa ba smin
byed kyi dbang bskur ba/ grol byed kyi khrid ston pa/ rnam dag rgyud kyi bshad bka' sogs

kyang mtha' yas pa zhig stsol ba la thogs pa med pas lung gi yon tan gyi mdzod mnga'/ rje nyid ya ma'i gdan sar bzhugs dus/ rje sems dpa' chen pos kyang da lta ya ma phu na
bla mas 'chad shes/ slob mas nyan shes pa'i 'chad nyan rnam dag de yod pa yin zhes bstod bkur gyi bsngags pa'i sgra dbyangs sgrog par mdzad/ mdor na dgung lo dgu pa la rab
tu byung ba nas/ re bzhi pa'i bar du bstan pa rin po che'i bya ba kho na mdzad de/ sa phag hor zla bcu gnyis pa'i gnam stong gi nyin dpal ngam ring gi rgyal khab chen
por ngo mtshar rmad du byung ba'i rnam 'phrul mang po dang bcas te sku thim pa'i tshul bstan/ de nas cho 'phrul zla ba'i tshes brgyad kyi bar zhal dkyil gzi mdangs dang ldan
zhing 'od zer 'phro ba dang / ngam ring rtse shod thams cad drod kyis khyab ste yon chab dang zhal zas sogs kyang mi 'khyag pa dang / de nas tshes brgyad kyi tho rangs
thugs dam de las grol te/ rje sems dpa' chen po bzhugs pa'i drung bde ba can du gshegs so/ /de nas sngar bzhin yon chab sogs kyang 'khyag pa zhig byung bas kun gyis ngo
mtshar du 'dzin pa byung zhes thos so/ /de la slob ma'i mchog mang yang / dpal 'khor lo sdom pa'i bka' 'dzin pa ni mnga' ris pa dpal ldan rgyal po ste/ 'di ni chu mo glang
gi lo mnga' ris stod kyi phyogs su 'khrungs/ dgung lo dgu pa'i tshe bla ma bsam gtan dpal ba las rab tu byung / slob

dpon chos skyong rdo rje la phar tshad sogs bslabs te gdan sa chen por grogs nyis brgya tsam dang 'grogs te phar phyin la bshad pa'i dga' ston mdzad/ de dus rje ngor chen kun
dga'i mtshan dang mjal/ rnam par rgyal ma'i rjes gnang sogs mnos/ rje ngor chen gyis tshe ring ba sogs kyi lung bstan gyi bdud rtsi stsal/ rje de la mi phyed pa'i dad
pa thob/ 'di'i chos lugs dpyid phyin par mdzad dgongs pa'i dam 'cha' brtan po bzung / slar mnga' ris su byon slob dpon chos skyong rdo rje'i drung du 'dul ba sogs kyi gzhung
lugs 'ga' la gsan sbyongs mdzad/ bla ma bsam gtan dpal ba la bde mchog gi dbang byin rlabs sogs ci rigs gsan/ dgung lo bco brgyad pa'i tshe slar yang dbus gtsang du phebs
pa'i 'dun pa shar ba'i nub cig 'bum gyi po ti gsol ba dang / dung zhig bus pas sgras dbus gtsang khengs pa sogs snyan pa chen pos phyogs thams cad khyab pa'i mtshan
ma brnyes te/ dbus gtsang du byon kun mkhyen nam bsod chen po la phar tshad mngon 'dul byams chos sogs gsan sbyongs mdzad/ de lta'i bar skabs dag tu rje ngor chen la kye
rdor sogs kyi dbang bka' 'ga' re dang / mkhas grub bstan gsal las tshad ma gsan pa sogs mdzad/ de mtshams shig na rje nam bsod gshegs pa'i rjes kyi dgongs rdzogs sogs grub
par mdzad/ dgung lo so drug pa'i tshe sngar gyi

yi dam brtan po gsos btab ste/ rje ngor pa'i ring lugs las 'ongs pa'i zab bcud dag gsol bar dgongs nas/ gling dga' bde ba can na rje mus chen bzhugs pa'i drung du byon te/
thog mar rje sems dpa' chen pos mkhan po/ las slob rje kun dga' dbang phyug gsang ston grub chen dkon blo rnams las bsnyen par rdzogs/ de nas mkhan po de la gsung ngag sogs
zab bcud mang du mnos/ skabs der rje sems dpa' chen po gshegs pas/ sems dpa' chen po dkon mchog 'bangs dang dkon mchog rgyal mtshan gnyis kyi sras kyi thu bo/ rje sangs
rgyas dpal bzang ya ma bde ldan phug na bzhugs pa'i spyan sngar phebs te/ de nyid la 'khor lo bde mchog gtso bor gyur pa'i rgyud man ngag gi zab gnad bum pa gang byo'i
tshul du gsan/ spyir yang bde mchog gsan pa'i bla ma drug tsam bsten te chos skor 'di'i bdag po lta bur gyur/ gzhan yang bdag chen blo gros rgyal mtshan/ chos rje gung ru/
kun mkhyen chen po/ grub chen dkon blo/ rje dpal ldan rdo rje/ srad pa kun blo sogs yongs 'dzin du ma'i zhabs pad bsten gsan pa rgya mtsho'i mthar son/ de dag gi nang nas
srad pa kun blo 'di 'phral kun spyod rtsing ba 'dra zhig yod pas/ rje 'dis bla ma 'di la lam skor phyi ma gsan pa'i tshe thugs la 'di la ngor chen gyi man ngag snyan brgyud
ma chad pa rang e yod dam snyam pa zhig 'khrungs pa'i nub

mo mnal lam du rje ngor chen byon snye ma drung mo 'ga' yar zhig bsnams nas/ rtse mo rje 'di la gtad/ rtsa ba ngor chen rang gis bzung ste phar 'then tshur 'then mang du mdzad
kyang ma chad pa zhig byung bas snyan brgyud ma chad par yod pa thugs yid ches/ de ltar thos pa dag gi don yang / dben gnas bsam gtan phug ya ma bde ldan/ stag lung ri
khrod/ bsam lding / lung chung dpal gyi ri khrod sogs su sgom pa la rtse gcig tu bzhugs pa mang du mdzad pas tha mal gyi snang ba thams cad rang tshugs mi thub pa ban bun
mer mer du 'char ba sogs rtogs pa phul du byung ba thugs rgyud la 'khrungs/ bla ma dang lhag pa'i lhas zhal bstan pa'i tshul yang / nub cig mnal lam du mi sngon po thod
skam can cig byung nas/ nag po pa'i dbang dgos na mgyogs par shog zer ba zhig byung nas/ nangs par ya mar rje sangs rgyas dpal bzang bzhugs pa'i drung du phyin pas/ der
rje de nyid nag po pa'i dbang bskur gyi kha gso'i bsnyen pa la bzhugs te/ nangs par nag po pa'i sta gon gnang rgyu'i skabs su 'byor te yi dam gyis lung bstan par dgongs/
de ltar thugs dam nyams bzhes la skad cig kyang mi g.yel ba'i ring nas gsung ngag lan grangs bcu bdun/ dag pa gsum gyi khrid tshar lnga/ bde mchog lU nag dril gsum gyi bskyed
rdzogs kyi khrid tshar mang po/ gzhan yang blo sbyong sogs kyi khrid bka' dang / bde dges

gnyis sogs rgyud bshad du ma dang bcas 'chad pa'i dga' ston spel ba yang dpag tu med/ bshad pa de rnams kyang gong ma'i gsung dang mi 'gal zhing / tshig don bzung sla go bde
chod che ba sogs 'chad pa'i yon tan du ma dang ldan pa zhig yin no zhes thos la/ mdor na dgung lo don gsum gyi bar du bstan pa'i bya ba kho na mdzad de/ lo de nyid kyi
tshe sa skya pa chen po rje sangs rgyas dpal bzang gi rnam par byon te/ da lo khyod zhing gzhan du 'gro gsungs pa dang / yang nub cig mkha' 'gro ma gnyis byung nas/ rnal
'byor pa khyod ni nub phyogs kyi zhing du 'gro'o zhes zer zhing glu gar gyi bsu ba dang bcas/ 'khor lo bde mchog gi bskyed rdzogs lam zab mo bla ma'i rnal 'byor/ na ro mkha'
spyod kyi bskyed rdzogs sogs thugs dam zab mo la rtse gcig pa'i ngang nas zla ba dang po'i nyer gcig la zhi bar gshegs/ de nas gnam gang gi bar thugs dam nyid la zhugs/
de las grol ba na me tog gi char dang / 'ja'i gur phub pa sogs dang / spur sbyangs pa'i tshe gdung rus dag la ston pa sangs rgyas dang / rdo rje rnal 'byor ma'i sku shin
tu gsal ba dag dang / ring bsrel gyi grangs kyang mang bar byon pa sogs ches ngo mtshar ba du ma byung ngo / /de la slob bu mang du byon pa'i nang nas thugs sras rgyud
'dzin gyi gtso bo ni/ mkhas grub chen po bzang po dpal ba ste/ dam pa 'di ni sa pho spre'u'i

lo mus kyi sa nag bya bar bltams/ gzhon nu nyid nas rdo rje nag po chen po'i zhal mngon sum du gzigs/ dgung lo brgyad pa'i tshe grub chen dkon mchog blo gros dang / rje dpal
rin pa las rab tu byung / de nas rdzong dga' ldan rtser dka' spyad drag po'i sgo nas gsan sbyong rgyun mi thung tsam mdzad skabs grogs 'ga' zhig dang bcas bsod snyoms la
ljongs rgyu tshe nam mkha'i dbyings nas 'jam dbyangs kyi mkhyen pa'i ngo bo ral gri 'od 'bar ba zhig 'ur sgra chen po dang bcas byung ba rje 'di'i dbu'i gtsug nas thim
pa'i snang ba byung / de man blo gros kyi padmo kha phye ste chos gang la yang 'bad rtsol mi dgos par thos pa tsam gyis mngon du gyur pa zhig byung nas/ dgung lo bcu gcig
pa'i tshe dpal ldan sa skyar tshad ma'i snying po rigs gter la bshad ston mdzad/ de nas grub chen dkon blos lugs gnyis kyis brtse bas bskyangs te/ thub bstan rnam rgyal
gyi chos grwar kun mkhyen chen po yab sras kyi drung du lan gnyis byon/ sde snod kyi gzhung lugs mang po'i bcud myangs ste/ gdan sa chen por slar yang bshad pa'i dga' ston
spel/ ka bcu zhes pa'i mtshan gyi dge legs gsol/ dgung lo sum cu so gcig pa'i tshe/ mkhan po kun mkhyen dpal ldan rgyal po/ las slob cung pa mkhas grub sangs rgyas 'phel/
gsang ston rje byams pa chos legs

sogs las bsnyen par rdzogs/ de gong dgung lo bcu gcig pa tsam nas bzung / grub chen dkon blo/ kun mkhyen chen po/ sangs rgyas bzang po/ 'jam dbyangs sangs rgyas rin chen/ rje
byams pa chos legs/ byang sems legs pa rgyal mtshan/ mkhas grub sangs rgyas 'od zer/ 'jam dbyangs dpal ldan rin chen/ rje sangs rgyas 'phel ba sogs yongs 'dzin du ma'i
zhabs pad bsten/ snga phyir mdo sngags kyi zab gnad mang pos thugs yid tshim par blangs/ khyad par kun mkhyen dpal ldan rgyal po lo nyi shu rtsa bzhi tsam gyi bar 'bral
med du gus pas bsten/ yang zab 'khor lo bde mchog gtso bor gyur pa'i rgyud man ngag gi bdud rtsi ngoms par gsol/ mgon des thugs sras bu chen kun gyi mchog tu brtse bas bzung
/ thos don de dag kyang dben gnas bsam lding / ngang pa brag khung sogs su rtse gcig tu nyams su bzhes pas nang du thugs rgyud la rtogs pa dpag med 'khrungs/ phyi rol
tu skal ldan gyi gdul bya dag la 'khor lo bde mchog dang / kyai rdor sogs kyi rnam sprul sna tshogs pa'i ngo mtshar gyi ltad mo bstan/ dgung lo zhe lnga pa'i tshe snga gong
nas rmi lam du bshad pa bas sgrub pa mdzad pa khyad che ba'i ltas yod pa dang / lhag par rnal 'byor ma la sgrub pa byas na tshe 'di la mkha' spyod du 'gro ba'i ltas shig
yod pas sgrub pa kho na la thugs gtad pa zhig mdzad kyang / de dus bod na che ba 'gos rngog pa 'khon gsum zhes grags pa'i rngog gi rgyud

ta si chen po'i drung chen dpal 'byor ba bya ba mched kyis 'jam dbyangs sangs rin la zhu ngo zhus par brten/ rje des dpal chos sgo'i gdan sa mdzad dgos pa'i bka'i cod pan spyi
bor bcings te lo du ma'i bar chos sgor bzhugs te 'dus pa'i tshogs la dam pa'i chos kyi dga' ston ci yang zhig spel/ de tsam nas ji srid ma gshegs kyi bar du nang du ting
nge 'dzin gyi nyams bzhes las mi g.yo bzhin du/ phyi rol tu legs bshad kyi dga' ston rgyun ma chad par stsol bar mdzad/ zhing gzhan du gshegs pa'i tshe rje btsun sa skya
pa gong ma lnga'i gzhan rnams cung zad mi gsal ba'i tshul dang / rje btsun chen po na bza' dngul mdog bzhes pa zhig gsal por byon nas/ mi lus srad sred mig la ras bkab
pa 'dra ba 'di la gnas pa ngal ba las med/ de bas byang phyogs gser mdog can du phyin pa legs zhes gsungs pa'i lung bstan dang / bde mchog gi lha mo bzhi bud med tha mal
pa bzhi'i tshul du byas te dag pa'i zhing du byon zer zhing yang yang g.yob pa byed pa sogs mkha' 'gro'i bsu ba dang bcas yos lo hor zla gsum pa'i gnam stong gi tshe mda'
kha ma'i gdams pa'i ngang nas gshegs so/ /'di la slob ma'i mchog shin tu mang yang / dpal 'khor lo sdom pa'i bka' bab cing rgyud pa 'dzin pa ni paN chen nam mkha' dbang
phyug ste/ dam pa 'di ni chos ldan gyi yab yum la lcags pho rta'i lo ngo mtshar ba'i dge mtshan du ma dang bcas te sku bltams/ dgung lo bcu grangs

la mkhan slob mtshan nyid dang ldan pa dag las rab tu byung / de nas thub bstan yangs can du phar tshad/ 'dul mngon/ dbu ma/ sdom rig sogs sde snod kyi gzhung chen rnams la
bslab sbyangs cher mdzad pas mkhas pa'i phul du phyin/ nyi shu rtsa grangs la dpal sa skya/ ngam ring / gsang phu sogs dbus gtsang gi chos grwa chen po rnams su bshad gsar
gyi dga' ston spel/ yongs 'dzin gyi bla ma yang mus chen sangs rgyas rin chen/ sa lo 'jam pa'i rdo rje/ bdag chen kun dga' bkra shis/ lo nas spyan snga rin po che ngag
dbang chos grags/ thub bstan yangs can gyi mkhan chen chos rje sogs mang du bsten te mdo sngags rig gnas kyis bsdus pa'i gsan pa rgya mtsho'i pha mthar son/ gling dga' bde
ba can du thos bsam dang 'chad nyan spel mar mdzad pa'i ring nas 'jam dbyangs sangs rgyas rin chen gyi drung du byon gsungs pa bzhin byon pas/ rje des rgya'i rdo rje dang
dril bu cha/ shing sgam che ba zhig ja khug cig rnams gnang nas/ khyod rang dbus su gshegs la smor dgon pa'i bla ma mdzod/ shing sgam 'di na bzas khongs/ ja khug 'dir
gsol ja rnams tshags mdzod/ rgya'i rdo rje dril bu 'di snoms la dbang bskur sogs bstan pa la phan nges pa'i chos 'chad rem la mdzod/ ces gsungs pa ltar dgung lo sum cu rtsa
grangs nas lo grangs du ma'i bar du dam pa'i chos kyi 'khor lo bskor bas bstan pa rin po che 'phel rgyas dang / rje rang la yang de phyogs

kyi skye bo rnams dang 'dun mchog tu gyur te/ na bza' gsol ja sogs zang zing gi 'bul nod tshad med pa byung bas/ sngar gyi bla ma'i gsung de lung bstan du dgongs nas mi phyed
pa'i dad pa 'khrungs/ lnga bcu rtsa lnga pa'i tshe gling dga' bde ba can gyi dgon gnas chen por rje btsun sems dpa' chen po dkon mchog rgyal mtshan yab sras kyi rgyal
tshab tu mnga' gsol/ de nas bzung lo grangs nyi shu tsam gyi bar du chos grwa chen po der bde kye gsang gsum/ yo ga bya spyod dang bcas pa'i dbang khrid lung man ngag rgyud
kyi bshad bka' sogs kyi chos char phab ste 'chad nyan dmar ba'i tshad du gyur/ rje 'di mdo sngags zung 'jug gi dge ba'i bshes gnyen gzhung lugs gang la yang mkhyen pa
rgyas pas paN chen nam mkha' dbang phyug ces phyogs kun du snyan par grags/ thugs sras bstan 'dzin gyi slob bu yang mang du byon/ bdag gi bla ma rje btsun mus pa chen po
de nyid kyis kyang sku gzhon nu'i dus paN chen de la bka' gdams lha bzhi'i khrid dang / gzhung drug gi lung sogs gsan pa yin la/ rtogs pa'i yon tan ni gling dga' bde ba can
gyi gdan sa mdzad dus/ ma rungs pa 'ga' zhig gis dgon pa'i ri rgya la tho 'tshams kyi las byas dus/ rje nyid kyis chos khri'i steng nas chos skyong rnams la dmod bcol
dang bcas phyag brdabs pa tsam gyis ngan pa rnams la rtags mtshan drag po de ma thag byung ba sogs mtha' yas shing / mthar dgung lo don bzhi pa chu mo lug lo zla ba brgyad
pa'i tshes gsum gyi tshe gling dga' dgon

pa'i bla brang du sku la snyung ba med bzhin du rnal 'byor ma'i 'pho ba chig brgyud ma gsal btab te/ mkha' spyod nyid du thogs pa med par gshegs/ de dus 'ja' 'od dang me tog
gi char sogs ngo mtshar ba'i ltas dpag tu med pa byung bas skye bo thams cad dad pa'i spu long ches cher g.yos par gyur to/ /rje 'di la slob ma'i mchog mang du yod pa'i
nang nas dam chos rgyud 'dzin gyi gtso bo ni rje btsun dam pa chos dbang phyug ste/ dam pa 'di ni ston pa 'das nas lo sum stong drug brgya dang zhe lnga lon pa chu pho spre'u'i
lo mus stod rta mo shar gyi bde legs kyi la rgyab kyi khud bya ba'i lhas su bltams/ dgung lo bcu pa'i tshe 'jam dbyangs sangs rgyas rin chen dang / rje dkon mchog
rin chen/ chos rje nam rgyal ba rnams las rab tu byung / bcu gcig pa'i tshe bde mchog lU nag dril gsum/ gsang 'dus mi bskyod pa/ 'jam rdor/ gur/ kye rdor yab bka' yum bka'
sogs bla med kyi sgrub dkyil mang po'i tshig don thugs la chud/ bcu gnyis pa'i tshe brtag gnyis la bshad ston spel/ bcu bzhi pa'i tshe lam 'bras kyi khrid yig dngos grub
'byung gter sogs lam 'bras kyi yig cha mang po dang / kun tu dgos pa'i gzhung bdun sogs rgyud kyi yig cha mang po'i tshig don thugs su chud te rgyugs 'bul kyang mdzad/
bco brgyad pa'i tshe kye rdor gzhi bsnyen dang / kun rig gi bsnyen pa sogs mdzad/ sum cu pa'i tshe mkhan po paN chen nam mkha' dbang phyug las gsang chos rje nam mkha' sangs
rgyas/ grib chod pa don grub rin chen/

kha skongs pa spyan snga dkon mchog rgya mtsho rnams las gling dga' bde ba can du bsnyen par rdzogs/ dgung lo bcu skor nas bzung / 'jam dbyangs sangs rgyas rin chen/ mtshungs
med dkon mchog rin chen/ bdag chen kun dga' bkra shis/ bla ma nam mkha' sangs rgyas/ ngor chen dkon mchog lhun grub/ paN chen nam mkha' dbang phyug sogs yongs 'dzin du
ma'i zhabs pad gus pas bsten zhal gyi bum bzang las/ rgyud man ngag gi bdud rtsi ngoms par gsol/ khyad par paN chen 'di la 'khor lo bde mchog gtso bor gyur pa'i mdo sngags
kyi zab gnad bum pa gang byo'i tshul du mnos/ bka' drin che ba'i yongs 'dzin mchog tu bzung / yongs 'dzin mang po'i zhal las 'ongs pa'i dam chos zab mo de dag kyang dben
gnas mang por sgom pa'i nyams bzhes rtse gcig tu mdzad pas/ so so nas bshad pa'i nyams rtogs dag kyang ci rigs par shar/ gzhan yang snga gong nas sgrub pa kho na la thugs
gtad pa nas/ smon lam 'debs pa'i tshe yang mi tshe sgrub pa dang mnyam pa'i 'dun pa kho na dang / gnas skabs su yang sgrub pa'i bsngags pa kho na mdzad pa zhig yod pas/
paN chen nam mkha' dbang phyug gis dgon pa'i gdan sa mdzad dgos pa'i bka' stsal kyang thabs mkhas kyis dgongs pa bkrol nas ma mdzad/ de mtshams nas yi dam gyi lha 'khor
lo bde mchog gi lung bstan byung nas gsang sngags rdo rje gling gi gdan

sar gdan btegs/ lo nyer lnga tsam bzhugs te der 'dus sogs skal ldan mang po smin grol la bkod/ lnga bcu nga gnyis pa'i tshe sle lung gi gdan seng ge'i khrir 'khod/ 'dus pa'i
tshogs la zab rgyas kyi chos kyi char rtag par phab/ bla ma gong ma'i rnam thar dang / blo sbyong sogs gsungs pa'i tshe bshum pa 'ba' zhig mdzad de byang sems chen po dad
pa dang nges 'byung gzhan pas che ba zhig yin par grags/ mdor na gzhon nu nyid nas chos kyi bag chags sad pa byams dang snying rje'i mnga' bdag mngon par shes pa thogs
med du mnga' ba/ bla ma dang yi dam gyi lha mang pos zhal bstan cing rjes su bzung ba'i grub pa'i dbang phyug chen po bskyed rdzogs kyi ting nge 'dzin dang thugs yid gcig
tu 'dres pa zhig yin la/ zhing gzhan du gshegs pa'i tshe yang sku la snyung ba sogs gang yang med par bu slob rnams la shar phyogs mngon par dga' ba'i zhing du phebs pa'i
zhal bzhes dang bcas bde mchog gi rgyud nas bshad pa'i rnal 'byor pa 'pho ba'i tshe 'byung ba'i ngo mtshar gyi ltas rnams mngon du mdzad pa yin no/ /rje btsun dam pa de
la slob ma'i mchog mang po zhig byon kyang / dpal 'khor lo bde mchog gi zab bcud rnams bum pa gang byo'i tshul du mnos shing / thugs sras kyi gtso bor gyur pa ni bdag cag
gi yongs 'dzin dam pa rgyal ba mus pa chen po rdo rje 'chang sangs rgyas rgyal mtshan te/ dam pa 'di ni chu pho stag gi lo dol smad kyi 'brog seb tu bltams/ dgung

lo bcu gnyis pa'i tshe mdog lo mkhan po dpal ldan rin chen pa las dge bsnyen zhus/ dpal mgon rin chen pa gnas kyi slob dpon du mdzad de gling dga' bde ba can du bde kye gsang
gsum yo ga bya spyod dang bcas pa'i rgyud dang rgya bod kyi gzhung / de dag gi spyi Tika sgrub dkyil man ngag gzhung phran la sogs pa'i yig cha mang po la gsan sbyongs
mdzad/ rje dkon mchog rgya mtsho'i drung du mdo sngags kyi gzhung dang 'brel ba shog bu mda' tshad stong phrag gnyis tsam zhig ljags thog gcig tu rgyugs 'bul mdzad/ dgung
lo nyi shu pa'i tshe mkhan po spyan snga dkon mchog rgya mtsho/ las slob rje btsun chos dbang phyug gsang ston grub chen rin chen bzang po sogs las bsnyen par rdzogs/ dus
de tsam nas mkhan slob de dag dang / gzhan yang paN chen nam mkha' dbang phyug chos rje grags pa mtha' yas/ zhe dgon pa chos rgyal mtshan/ kho bo cag gi yab rje sbas pa'i
sangs rgyas sngags 'chang grags pa blo gros rje 'gyur med bde chen/ rje rin chen chos 'phel/ mkhas dbang byams pa rab brtan/ mkhan chen chos 'od zer sogs mkhas shing
grub pa brnyes pa'i yongs 'dzin du ma las zab rgyas gsan pa rgya mtsho'i pha rol tu son par mdzad/ thos don zab mo sgom pa'i rim pas nyams bzhes su bstar bas/ bla ma dang
lhag pa'i lha mang pos rjes su bzung / rmad du byung ba'i lung bstan gyi bdud rtsi mang du brnyes/ 'od gsal gyi ngang nas skal ldan gyi gdul bya

'gro 'ongs sogs dus gsum sgrib med du gzigs te/ skal ba dang ldan pa dag la ma 'ongs pa na 'di ltar 'byung gi lung bstan gyi bdud rtsi stsal ba rnams ji lta ba bzhin mngon
du gyur pa sogs rtogs pa'i yon tan dpag med mnga'/ lung gi yon tan kyang mdo rgyud bstan bcos thams cad kyi tshig don kun la byang chub pas sde snod rin po che rnam pa gsum
dang rgyud sde bzhi nas bshad pa'i rnam dag cho gas sdom pa 'bogs pa'am/ smin byed dbang gi chu rgyun 'bebs pa'am/ grol byed khrid kyis gdams ngag ston pa'am/ mtha' drug
tshul bzhi'i rgyud don 'byed pa'am/ snyan rgyud zab mo'i byin rlabs stsol ba la sogs pa gang la yang / tshig gzhan gyis bzung sla zhing rna bar snyan don zab cing nges
pa la 'bab/ tshig don gnyis ka 'brel legs pa sogs 'chad pa'i yon tan thams cad tshang zhing / yid chags sdang gi 'chad pa dang / brjod pa mtho dman can sogs 'chad pa'i skyon
cung zad tsam kyang mi mnga' bar/ blo chen rnams la zab rgya che/ /blo chung bzung bde go sla ba/ /phyi nas tshig don 'brel chags pa/ /don phra 'gal 'brel dpyod cing
bshad/ /ces pa ltar bshad bya gang yin de'i tshig don thams cad zhib tu bshad nas/ mthar de thams cad kyi snying po bsdus pa ni 'di yin no zhes mkhas rmongs kun gyi blo
la 'char bde zhing / lag par bzung rgyu yod pa lta bu'i don gyi 'bras bu zhig ston par mdzad pas na 'chad pa'i tshul gang la yang bdag nyid chen po 'di lta bu gzhan la yod
pa ma mthong zhing / lhag par thun mong dang thun mong ma

yin pa'i zab khrid mi 'dra ba mang po ston pa kun la sla bcos dang / rigs 'dra rung mthun sbyor ba rang bzo sogs dang bral ba ste/ de rang gi skabs su bab pa rnams cung zad
kyang ma lus pa ma lhag pa ma nor ba/ ma gab par gsal zhing 'brel chags par gsungs/ de bzhin du dbang bskur bar mdzad pa rnams kyang ngag 'don bshar sbyang gi lung nyan
lta bu ma yin pa 'dag bya dag byed mtha' dag zhib tu ngo sprod cing / byin rlabs kyi zil dang ldan pas nyams kyi 'gyur ba mnan gyis mi thub pa dang / dbang de grol ba dang
/ da lan nga'i rgyud la sngags sdom rnam dag cig nges par skyes byung snyam pa gting tshugs pa 'byung / tha na rjes gnang deng bzlas lung chung ngu zhig gnang na'ang /
de'i rtsa ba'i yi ge 'di yin/ bshad srol mi 'dra ba 'di ltar yod/ bla ma gong ma dag gis nyams bzhes mdzad pas ngo mtshar gyi ltas byung ba'i lo rgyus 'di lta bu yod/ spyir
'di la yig sna 'di tsam mchis/ da lta lag len 'di'i thog nas byed/ bla ma'i zhal shes 'di ltar yod gsungs pa sogs dpyod ldan dag gi blo la 'di kho nas don 'grub pa 'dug
snyam pa'i bla ma dang / lha dang gdams ngag la dus de nyid du mi phyed pa'i dad pa thob pa zhig 'byung la/ mdor na chos gang gnang yang gsung gi gdangs thos pa tsam gyis
tha mal gyi rnam rtog rags pa rnams nyal gyis 'gro/ dmigs pa'i mtshams mtshams su 'di ltar byed ces rje de nyid kyang cung zad re mnyam par 'jog pa mdzad pa na/ ji skad
gsungs pa bzhin rgyud la skyes byung snyam pa dang /

de kha las ma 'das pa thag chod du 'dug snyam pa ma gtogs/ ci yin nam snyam pa'i blo sbram thang nger sdod pa ni mi srid pa nyams su myong bas/ gzhan du lo zlar bsgoms pa bas/
dam pa 'di'i gsung thos pa don che bar mthong la/ de ltar 'chad pa'i gnas skabs thams cad du/ zhum la gzengs bstod rgod pa la/ /'khor ba'i nyes dmigs legs par bshad/
/rmongs pa rnams la ngo mtshar gyi/ /gtam bshad nas ni mnyan du gzhug /ces pa ltar shin tu ngo mtshar ba'i lo rgyus dang / ku re dang bzhad gad nyams 'char ba dag gi sgo
nas kyang spro ba bskyed par mdzad/ gnas skabs thams cad du 'khor ba'i nyes dmigs dang / tshul khrims dang thos bsam gyi phan yon/ dge ba'i bshes gnyen gyi rtogs brjod/ khyad
par rje btsun sa skya pa yab sras bstan 'dzin dang bcas pa rnams kyi che ba'i yon tan dang bstan pa'i srol gtod tshul sogs snyan zhing 'jebs pa'i gsung gis gdul bya
dag gi dad pa dang blo gros kyi dbang po kun nas rgyas par mdzad pa zhig yin no/ /tshul de lta bu'i sgo nas dge bsnyen dge tshul dge slong gi sdom pa 'bog pa/ byang sems
kyi bslab pa/ smin byed kyi dbang / grol byed kyi khrid/ gzhan yang mdo sngags kyi bshad bka'/ lung bka' rjes gnang byin rlabs sogs zab pa dang rgya che ba'i chos tshul bgrang
ba las 'das pa zhig stsal te/ skal ldan bstan 'dzin gyi slob bu yang ches mang ba zhig bskrun nas rgya mtsho'i gos can ma lus pa khyab pa mdzad

pa yin la/ de ltar dgung lo bcu gnyis pa'i tshe dge bsnyen gyi brtul zhugs la gnas par mdzad pa de tsam nas bzung / bdun cu don bdun gyi bar du bstan pa rin po che'i bya ba
rnam pa gsum gtso bor gyur pa'i ngo mtshar rmad du byung ba'i mdzad pa kho nas dus 'da' bar mdzad cing / khyad par gnas skabs thams cad du 'khor lo bde mchog gi bskyed rdzogs
zab mo la rtse gcig tu nyams bzhes mdzad pas/ nyams myong ting nge 'dzin gyi yon tan gyi tshogs bsam gyis mi khyab pa thugs rgyud la 'khrungs te/ rtogs pa'i gdeng dang
ldan pa'i gsung las kyang / nged bde mchog gi rnal 'byor pa rnams 'chi ba'i tshe/ rtsa rgyud las/ rnal 'byor pa rnams 'pho ba'i tshe/ /dpal ldan khrag 'thung sogs mkha'
'gro/ /lag na me tog sna tshogs thogs/ /rol mo'i sgra ni sna tshogs dang / /sna tshogs glu yi mchod pas mchod/ /'chi ba zhes bya'i rnam rtog ni/ /mkha' la spyod pa'i gnas
su khyer/ /zhes gsungs pa ltar na rgyu med pa'i 'chi ba zhig yong ba yin/ nged kyi bla ma chos dbang pa la'ang byung / nged la yang de ltar yong gsungs pa bzhin/ sku
tshe'i mjug tu bsam gtan phug tu bug sgo mdzad de sgrub pa la rtse gcig tu bzhugs nas zhing gshegs kha'i tshe/ cung zad bsnyel ba'i tshul bstan pa'i dus skabs re sku 'dar
shig shig mdzad pa la/ sku mi bde ba mi 'dug lags sam zhus pas/ mi bde ba ma mchis nang gi rtsa mdud rnams grol ba'i rtags su

gda' gsungs/ yang lan cig rje'i gzim phug na phyag phyi ba su yang med pa la gsung gleng di ri ri mdzad pa/ dbon po gzim phug gi phyi na yod pas thos nas ci yin nam snyam drung
du phyin pas/ mkha' 'gro ma tsho rang byon mdzod cig gsungs pa gsal por thos pa dang / gzhan yang mkha' 'gro ma lA ma ni lta ba rang dga' zer ba 'dug de de ka yin gsungs
shing thugs bde nyams chen po mdzad pa dang / yang gshegs par nye ba'i tshe/ zla ba shar bar 'dug gam thams cad 'od dkar pos gang 'dug gsungs pa dang / da ni nyi ma
yang shar byung zhes pa dang / yang DA ki ma 'od gsal ma bu 'phrod byung gsungs pa sogs mdor na dus der rdo rje lus kyi rtsa mdud thams cad grol te bde stong lhan cig skyes
pa'i ye shes thugs rgyud la 'khrungs pa'i mod la ngo mtshar ba'i gsung de lta bu byon pa ni mya ngan las 'da' khar 'bras bu sangs rgyas kyi go 'phang mngon du mdzad pa'i
thun mong ma yin pa'i rtags su shes par bya ste/ 'di lta bu ni sngon dpal ldan bla ma dam pa bsod nams rgyal mtshan zhing gzhan du gshegs pa'i tshe ting nge 'dzin khyad
par can thugs rgyud la 'khrungs nas/ gsung las/ 'di 'dra'i bde ba/ mi 'gyur ba'i bde ba/ stong pa'i bde ba/ 'dzag med kyi bde ba zhes gsungs te/ dus der phyag rgya chen
po mchog gi dngos grub mngon du mdzad par de nyid kyi rnam thar rnams las 'byung ba dang mtshungs pa nyid yin no/ /de nas mya ngan las 'da' ba'i

tshul ston pa'i tshe thugs dam gyi ngang nas phyag phreng ring ba phud nas sku 'khris kyi bang khar 'jog par mdzad/ thung ba phyag na yod bzhin par dam rdzas ril bu cung zad
cig gsol/ yud pa zhig mnyam bzhag mdzad de/ gzod phaTa? ces pa'i sgra che ba gnyis dang / yang phaTa? kyang gsungs pa 'dra ba/ hika kyang gsungs pa 'dra ba chung ngu zhig
gsungs pa'i mod la sku 'khrug tsam dang dbu skyod tsam zhig mdzad de tsheg sgra che ba dang bstun dbu las rlangs pa skya bun pa dang bcas te 'da' kha ma'i gdams pa zab
mo gsal 'debs par mdzad pa'i sgo nas/ dgung lo bdun cu don bdun bzhes pa zla ba lnga pa'i nyer gcig la dben gnas bsam gtan phug nas mkha' spyod chen po 'og min du gshegs
pa'i tshul bstan to/ /de ma dag sku 'khor ba rnams kyis dbu la bltas pas/ sngar nas 'pho ba 'byongs pa'i rtags dbu gtsug ting sgong sham ma'i tshad tsam zhig 'bur por yod
pa'i dbus der bug pa zangs thal du dod pa'i nang nas rtsa sbubs stong sbom phra snyug ma 'bring po tsam gyi tshad tsam zhig rgyangs gyis 'thon pa la byang sems kyi zil
pa nyel le ba dang bcas 'dug pa der yod kun gyis mthong bar gyur to/ /de dang dus mtshungs par 'ja' dkar po ras yug brkyangs pa 'dra ba'i mtha' 'ja' sngon pos rgyan pa zhig
gzim phug gi thad nas byung ste bar snang la yal song ba skal ldan 'ga' res mthong ba byung 'dug pa/ 'di lta bu ni sngon paN chen ga ya dha ra 'pho ba'i rnal

'byor gyi gshegs pa'i tshe dbu gtsug nas 'od ril ma tsam zhig bar snang la song ba kun gyis mthong ba'i rnam thar dang tshul mtshungs par mngon no/ /de ltar bdag nyid chen
po 'di nyid zhing gzhan du gshegs pa'i dus de dang ha cang mi ring ba'i skabs shig rje bla ma mkhan chen thams cad mkhyen pa ngag dbang chos kyi grags pa nyid rtse lnga'i
bla brang rdzong dang / mang mkhar gyi dgon pa bde ba can sogs su shin tu dben pa'i thugs dam bcad rgya la yun ring du bzhugs pa'i dus shig gi tshe rgyal ba mus pa chen
po dang mjal 'dod kyi thugs 'dun lhag par g.yos nas/ de nub mnal lam bzung nas byang phyogs kyi nam mkha' rgyang ring po la 'phur byon pas gling dga' bla brang du phebs byung
ba na de'i tshoms kyi bzhugs khri la rje mus chen bzhugs 'dug pa dang mjal bas thugs dges spro dpag med 'khrungs shing / rje'i gsung las/ sa skya nas zhabs drung bla
brang gi yangs rtse na bzhugs pas de la mjal ba mdzod ces gsungs byung ba bzhin de ltar mdzad nas/ mnal lam zin pa de ka'i ngang nas gling dga' mgon khang der phebs pas
dgon pa'i chos skyong gnas par grags pa'i gur mgon gyi zhal 'bag rje 'jam dbyangs sangs rgyas rin chen gyi phyag nas bzhugs pa zhig yod pa de sku mdun du bub pa'i tshul du
'dug pa 'di cis lan gsungs pas/ de na yod pa'i mi 'ga' zhig na re/ mgon khang gi zhal 'bag 'gyel ba 'di ka da lo grub chen ti lo pa gnas gzhan du gshegs pa'i snga ltas
su

'dug zer byung bas/ mnal sad ma thag thugs ma bde zhing myur du sku mtshams sangs nas rje bla ma mjal bar mus phyogs su phebs bzhed kyang / de nas yun ring ma lon par rje btsun
rdo rje 'chang de nyid zhing gzhan du gshegs pa'i kha skad gsan pa na/ phan tshun thugs yid gcig 'dres kyi bla ma de dang / mjal 'dod thugs kyi lhag mar lus bzhin du/
de ma thag 'khor lo bde mchog nag po lugs kyi dkyil 'khor zhal phye ste bdag 'jug brgya rtsa bzhes pa sogs kyi sgo nas dgongs pa chos dbyings su rdzogs par mdzad do zhes
thos la/ mtshan ltas ngo mtshar can de lta bu 'byung ba ni/ bdag cag gi bla ma rgyal ba mus pa chen po de nyid dus kyi dbang gis gdul bya rnams kyi snang ngor dge slong
rdo rje 'dzin pa'i tshul bzung ba tsam ma gtogs don la 'phags yul gyi grub chen ti lo pa dang spangs rtogs kyi yon tan mnyam pa'am/ rnam par sprul pa yin pa'i nges pa'i
mtshan ma yang dag par kho bos nges shes snying nas rnyed pas na rjes 'jug skal bzang rnams kyis de ltar du dgongs par mdzod cig de lta bu'i yongs 'dzin 'brel tshad don ldan
de nyid kyi drung du/ kho bo cag rang lo bcu bdun du slebs pa/ rje nyid dgung lo bdun cu rtsa gnyis su phebs pa glang gi lo gling dga' bde ba can gyi chos grwa chen por
mjal ba nas bzung / lo grangs du ma zhig gi bar dad pa dang gus pa chen po'i sgo nas rje 'di'i zhabs pad spyi bo'i gtsug tu bsten/ 'bad pa dang rtsol ba chen

pos zhal gyi bum bzang las/ bstan pa'i rtsa ba sdom pa gsum gyi bka' drin dang / gzhan yang dbang / byin rlabs/ rjes gnang / bka' gtad kyi rigs mang po/ lung gi tshogs du ma/
gsang sngags rdo rje theg pa gtso bor gyur pa'i zab khrid lnga phrag gsum tsam dang / de dag dang 'brel ba'i mdo sde dang rgyud sde/ rgya gzhung dang bod gzhung 'grel
pa 'grel bshad dang bcas pa sogs chos tshul rgya mtsho lta bu'i bdud rtsi ngoms par 'thungs/ khyad par du rgyud sde'i nges gsang / mkha' 'gro'i gsang tshig rje btsun sa skya
pa rnams kyi yab chos thugs kyi nying khu mkha' spyod bsgrub pa'i nye lam/ yang zab 'khor lo bde mchog lU nag dril gsum/ na ro mkha' spyod dang bcas pa'i dbang dang /
byin rlabs kyi bka'/ bskyed rdzogs kyi khrid bka' zab mo/ man ngag zhar byung phra mo tshun chad dang bcas pa/ de dag gi rgyab rten rgyud dang / rgya bod kyi gzhung tshad
ldan du ma'i bshad lung sogs mdor na rnal 'byor gsang mtha'i chos skor mtha' dag bum pa gang byo'i tshul du legs par stsal cing thugs rje'i spyan ras kyis bu gcig pa ltar
'tsho bar mdzad de dus gsum sgrib med du gzigs pa'i rje btsun mus pa chen po 'khor lo sdom pa de nyid dang / dad ldan gyi slob bu bdag cag kyang byang chub bar du mi 'bral
ba'i zhal bzhes kyi bdud rtsi snying la sim pas/ des na kho bo cag bu slob rjes 'brangs dang bcas pa rnams tshe rabs gtan legs kyi 'dun ma zin par gor ma chag go /e
ma mkha' 'gro'i zhal rlangs

ma yal chos/ /chos zab bde mchog rnal 'byor gsang mtha'i lam/ /lam 'di chos dang rigs las skyes pa'i bu/ /bu mchog rnams la lan brgyar spel bar  'dod pa'i bsam pa 'di skyabs
gnas kun 'dus bla ma'i thugs rjes yid bzhin du 'grub par shog /ces smon gnas 'grub pa'i dge legs kyi tshig brjod pa dang bcas te/ de ltar de dag gis ni dpal sa skya pa'i
yab chos kyi nying khu 'khor lo sdom pa'i dam pa'i chos byung ba'i tshul legs par bshad pa bde mchog chos kun gsal ba'i nyin byed ces bya ba ma tshang ba med pa bstan zin
to/ /'dir smras pa/ dus gsum rgyal ba'i rnam 'phrul sngags 'chang rje/ /gang gi thugs sras grub mchog dbang po dang / /yab rje sbas pa'i sangs rgyas grags pa'i mtshan/
/'gran bral yab sras gsum gyis slar yang skyongs/ /dang por spangs rtogs mthar phyin rdzogs sangs rgyas/ /bar du 'jam dbyangs buddha ratna'i zhabs/ /tha mar dus gsum mkhyen
pa'i bshes gnyen che/ /rje btsun mus pas byang chub bar du srungs/ /rgyal dang de sras ngo bor ro gcig kyang / /gdul bya'i snang ngor tha dad tshul 'dzin pa'i/ /spyan
snga mkhan chen thams cad mkhyen pa sogs/ /drin chen bla ma rnams kyis dge legs mdzod/ /'khor lo sdom pa'i dam chos byung ba'i tshul/ /legs bshad sngon med nyi ma 'di shar
bas/ /zab yang bde mchog chos tshul ma lus kun/ /mthong bar 'gyur ro ltos shig blo gsal rnams/ /sngon dus 'phags pa'i yul dang gangs ljongs 'dir/ /rim

bzhin byon pa'i skyes chen bgrang yas rnams/ /rnal 'byor gsang mtha'i nye lam 'dir zhugs nas/ /mkha' spyod nyams dga'i zhing khams dog por byas/ /bdag kyang sngon gyi las 'phro
mi dman pas/ /'khor lo sdom pa ngur smrig bla gos can/ /yongs 'dzin buddha'i zhal gyi bum bzang las/ /bde mchog chos tshul rgya mtsho'i bdud rtsi mnos/ /rang gi sngon
bsags rmad byung las 'phro dang / /tshe 'dir nyams len brtson 'grus nyer len rkyen/ /'dzoms na mkha' spyod bde ba'i grong khyer der/ /tshegs med myur du bgrod la som nyi
ci/ /de lta na yang le lo'i dbang gyur tam/ /sems dang nyams len 'dres pa'i ting 'dzin la/ /skad cig tsam yang gnas pa'i skabs bral ba'i/ /bdag 'dra 'chi ba'i tshe na a
tsa ma/ /'on kyang bla ma'i byin rlabs sems la zhugs/ /ci byas bstan dang 'gro ba'i don chen 'grub/ /sdig bshags nyams len zab mos mtshams sbyar nas/ /phyi ma bde ldan zhing
du skye bar smon/ /'di sbyar dge bas bdag cag dpon slob kyi/ /dus gsum bsags pa'i sdig sgrib kun byang nas/ /gnas skabs rdo rje'i lus 'dres dbang po gsal/ /tshe la bar
chad med par mthar phyin shog /bstan pa 'dzin pa'i chos dang rigs kyi bu/ /bgrang yas 'byung zhing rgyun chad med pa dang / /dpon slob kun kyang phyi ma lhan cig par/
/zhing mchog bde ba can du skye bar shog /slar yang gang 'dul sprul pa sna tshogs kyis/ /

spyi dang bye brag dpal ldan sa skya pa'i/ /bstan pa rin chen srid mthar spel ba la/ /kun gyis 'gran zla bral ba'i mthu ldan shog /chos kun gdod nas spros bral stong nyid dang
/ /snang ba 'gag med 'char ba'i gsal cha gnyis/ /ye nas bral med zung 'jug blo 'das dang / /brjod bral nges don bde mchog zhal mthong shog /e ma nyams len zab mo'i gnad
'di 'dra/ /shes pas 'di phyi bar do'i gnas skabs su/ /lan cig 'khrul yang de yi rang mtshang de/ /rig pa'i mod la ye shes 'char bar shog /'khrul zad bla ma rnams kyi thugs
rje dang / /lhag bsam dag pa'i mthu dang chos kyi dbyings/ /bden pa'i stobs kyis 'di dang phyi ma'i don/ /yid la bsam pa ji bzhin 'grub gyur cig /ces dpal sa skya pa'i
yab chos kyi nying khu 'khor lo bde mchog gi dam pa'i chos byung ba'i tshul legs par bshad pa bde mchog chos kun gsal ba'i nyin byed ces bya ba 'di yang / khams gsum chos
kyi rgyal po grub pa'i 'khor los bsgyur ba padma'i rnam 'phrul 'jam pa'i dbyangs bsod nams dbang po dang / byang chub sems dpa' zhi ba mtsho'i rnam par sprul pa rgyal
sras sbas pa'i rnal 'byor dpal sa skya pa chen po sngags 'chang grags pa blo gros te 'jam pa'i dbyangs sku mched las lugs 'di'i sgrub dkyil gyi lung dang / cho ga'i phyag
khrid sogs kyi bka' drin zhib rgyas su mnos shing / khyab bdag 'khor lo'i mgon rgyal ba mus pa chen po rdo rje 'chang

mi'i gzugs can rje btsun dam pa sangs rgyas rgyal mtshan las dpal sa skya pa'i yab chos kyi nying khu 'khor lo bde mchog lU nag dril gsum na ro mkha' spyod dang bcas pa'i dbang
byin rlabs/ bskyed rdzogs kyi zab khrid/ rgyud dang rgya bod kyi gzhung mang po'i bshad lung sogs mdor na rnal 'byor gsang mtha'i gdams pa rgya mtsho lta bu'i bka' drin
mnos pa'i skal ba bzang por gyur cing / gzhan yang sprul pa'i sku lo nas spyan snga rin po che kun dga'i mtshan can dang / mkhan chen thams cad mkhyen pa ngag dbang chos
kyi grags pa la sogs te/ yongs 'dzin chos bzhin du spyod pa du ma'i zhabs rdul spyi bos len pa shrI sa skya pa shAkya'i dge bsnyen paNDi tamkhas pa rigs sngags 'chang
ba ngag dbang kun dga' bsod nams grags pa rgyal mtshan dpal bzang pos/ sngon dus byon pa'i skyes chen rnams kyi rnal 'byor gsang mtha'i chos skor mtha' dag dar rgyas su
mdzad pa'i tshul rnams la dad pa bcos min skyes pa dang / da dung kho bo cag rjes 'brangs dang bcas pa la brten nas rnal 'byor gsang mtha'i bstan pa dar rgyas su gyur na
ci ma rung snyam pa'i lhag bsam dag pas kun nas bslangs te/ zab mo'i yang rtse dpal 'khor lo bde mchog gi chos tshul rgya mtsho lta bu la yun ring mo nas 'dris par byas te/
rang gi bgrang gzhi bcu phrag bzhi dang nyag ma gnyis lon pa/ rgya gar 'phags pa'i yul na ba hu dha nyaHste 'bru mang po zhes grags shing rgya nag lugs la sa pho stag
gi lo bye pA Shi zhes pa'i zla ba'i dkar phyogs rdzogs pa dang

po'i tshes la gu na yon tan rin chen 'byung gnas dpal sa skya'i ratna ka raHshrI wan bhu mi paNDu ka'i gnas mchog bzhi thog bla brang chen mo'i gtsug lag khang gi yang steng
sngon med gsar du bskrun pa'i li ma lha khang rdo rje'i gdan dang / rgya nag lha khang ri bo rtse lnga'i bya 'dabs dpe khang chos mdzod chen mor legs par sbyar ba'o/ /yang
smras pa/ 'di ltar bgyis pa'i yi ge'i 'du byed mkhan/ /rang dang nyer gnas dge slong rdo rje 'dzin/ /gzhung lugs kun la rnam dpyod blo rgyas pa'i/ /rab 'byams smra ba
bsam gtan rgya mtshos bgyis/ /bstan bcos 'di la nongs pa'i cha mchis na/ /mchog gzigs dam pa rnams kyi spyan sngar bshags/ /bdag dang mkha' mnyam sems can ma lus pa'i/ /sngon
bsags sdig dang lhan cig sbyang du gsol/ /legs bshad 'di don 'dzin dang sems pa dang / /ri mor 'bri sogs blo gsal don gnyer ba/ /de dag rnams la bsrung zhing skyob
pa dang / /chos 'di spel ba nor u rgyan mkha' 'gro'i gling na bzhugs pa'i skyong pho mos mdzod/ /'dis bdag cag dpon slob rnams kyi 'di phyi'i don thams cad yid la re ba bzhin
'bad med lhun grub tu 'byung ba'i rgyur gyur cig /sarba mangga laM/thams cad bkra shis/ ka lya dge legs 'phel bar gyur cig na wandhantu/ dharme chos 'di dar bar gyur
cigu da ya mastu/ i 'dis bstan pa dang sems can la phan thogs par gyur cigdam

